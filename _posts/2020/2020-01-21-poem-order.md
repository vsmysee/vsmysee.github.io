---
layout: article
title: 古诗排名
---

[唐] 李白 《将进酒·君不见黄河之水天上来》
```
君不见黄河之水天上来，奔流到海不复回。 君不见高堂明镜悲白发，朝如青丝暮成雪。
```
```
人生得意须尽欢，莫使金樽空对月。 天生我材必有用，千金散尽还复来。 烹羊宰牛且为乐，会须一饮三百杯。 岑夫子，丹丘生，将进酒，杯莫停。 与君歌一曲，请君为我倾耳听。 钟鼓馔玉不足贵，但愿长醉不复醒。 古来圣贤皆寂寞，惟有饮者留其名。 陈王昔时宴平乐，斗酒十千恣欢谑。 主人何为言少钱，径须沽取对君酌。 五花马，千金裘， 呼儿将出换美酒，与尔同销万古愁。
```

[宋] 苏轼 《江城子 乙卯正月二十日夜记梦》
```
十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。 夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。
```

[宋] 苏轼 《定风波·莫听穿林打叶声》
```
莫听穿林打叶声，何妨吟啸且徐行。 竹杖芒鞋轻胜马，谁怕？一蓑烟雨任平生。
```
```
料峭春风吹酒醒，微冷，山头斜照却相迎。 回首向来萧瑟处，归去，也无风雨也无晴。
```

[唐] 白居易 《长恨歌》
```
汉皇重色思倾国，御宇多年求不得。 杨家有女初长成，养在深闺人未识。
```
```
天生丽质难自弃，一朝选在君王侧。 回眸一笑百媚生，六宫粉黛无颜色。 春寒赐浴华清池，温泉水滑洗凝脂。 侍儿扶起娇无力，始是新承恩泽时。 云鬓花颜金步摇，芙蓉帐暖度春宵。 春宵苦短日高起，从此君王不早朝。 承欢侍宴无闲暇，春从春游夜专夜。 后宫佳丽三千人，三千宠爱在一身。 金屋妆成娇侍夜，玉楼宴罢醉和春。 姊妹弟兄皆列士，可怜光采生门户。 遂令天下父母心，不重生男重生女。 骊宫高处入青云，仙乐风飘处处闻。 缓歌慢舞凝丝竹，尽日君王看不足。 渔阳鼙鼓动地来，惊破霓裳羽衣曲。 九重城阙烟尘生，千乘万骑西南行。 翠华摇摇行复止，西出都门百余里。 六军不发无奈何，宛转蛾眉马前死。 花钿委地无人收，翠翅金雀玉搔头。 君王掩面救不得，回看血泪相和流。 黄埃散漫风萧索，云栈萦纡登剑阁。 峨嵋山下少人行，旌旗无光日色薄。 蜀江水碧蜀山青，圣主朝朝暮暮情。 行宫见月伤心色，夜雨闻铃断肠声。 天旋地转回龙驭，至此踌躇不能去。 马嵬坡下泥土中，不见玉颜空死处。 君臣相顾尽沾衣，东望都门信马归。 归来池苑皆依旧，太液芙蓉未央柳。 芙蓉如面柳如眉，对此如何不泪垂。 春风桃李花开日，秋雨梧桐叶落时。 西宫南内多秋草，落叶满阶红不扫。 梨园弟子白发新，椒房阿监青娥老。 夕殿萤飞思悄然，孤灯挑尽未成眠。 迟迟钟鼓初长夜，耿耿星河欲曙天。 鸳鸯瓦冷霜华重，翡翠衾寒谁与共。 悠悠生死别经年，魂魄不曾来入梦。 临邛道士鸿都客，能以精诚致魂魄。 为感君王辗转思，遂教方士殷勤觅。 排空驭气奔如电，升天入地求之遍。 上穷碧落下黄泉，两处茫茫皆不见。 忽闻海上有仙山，山在虚无缥缈间。 楼阁玲珑五云起，其中绰约多仙子。 中有一人字太真，雪肤花貌参差是。 金阙西厢叩玉扇，转教小玉报双成。 闻道汉家天子使，九华帐里梦魂惊。 揽衣推枕起徘徊，珠箔银屏迤逦开。 云髻半偏新睡觉，花冠不整下堂来。 风吹仙袂飘飖举，犹似霓裳羽衣舞。 玉容寂寞泪阑干，梨花一枝春带雨。 含情凝睇谢君王，一别音容两渺茫。 昭阳殿里恩爱绝，蓬莱宫中日月长。 回头下望人寰处，不见长安见尘雾。 唯将旧物表深情，钿合金钗寄将去。 钗留一股合一扇，钗擘黄金合分钿。 但教心似金钿坚，天上人间会相见。 临别殷勤重寄词，词中有誓两心知。 七月七日长生殿，夜半无人私语时。 在天愿作比翼鸟，在地愿为连理枝。 天长地久有时尽，此恨绵绵无绝期。
```

[宋] 苏轼 《念奴娇 赤壁怀古》
```
大江东去，浪淘尽，千古风流人物。 故垒西边，人道是，三国周郎赤壁。
```
```
乱石穿空，惊涛拍岸，卷起千堆雪。 江山如画，一时多少豪杰。 遥想公瑾当年，小乔初嫁了，雄姿英发。 羽扇纶巾，谈笑间，樯橹灰飞烟灭。 故国神游，多情应笑我，早生华发。 人生如梦，一尊还酹江月。
```

[宋] 苏轼 《水调歌头·明月几时有》
```
明月几时有，把酒问青天。 不知天上宫阙，今夕是何年？
```
```
我欲乘风归去，又恐琼楼玉宇， 高处不胜寒。 起舞弄清影，何似在人间！ 转朱阁，低绮户，照无眠。 不应有恨，何事长向别时圆？ 人有悲欢离合，月有阴晴圆缺， 此事古难全。 但愿人长久，千里共婵娟。
```

[宋] 李清照 《声声慢·寻寻觅觅》
```
寻寻觅觅，冷冷清清，凄凄惨惨戚戚。 乍暖还寒时候，最难将息。
```
```
三杯两盏淡酒，怎敌他、晚来风急？ 雁过也，正伤心，却是旧时相识。 满地黄花堆积。憔悴损，如今有谁堪摘？ 守着窗儿，独自怎生得黑？ 梧桐更兼细雨，到黄昏、点点滴滴。 这次第，怎一个愁字了得！
```

[宋] 辛弃疾 《青玉案 元夕》
```
东风夜放花千树， 更吹落，星如雨。
```
```
宝马雕车香满路。 凤箫声动，玉壶光转， 一夜鱼龙舞。 蛾儿雪柳黄金缕， 笑语盈盈暗香去。 众里寻他千百度， 蓦然回首，那人却在， 灯火阑珊处。
```

[唐] 白居易 《琵琶行》
```
浔阳江头夜送客，枫叶荻花秋瑟瑟。 主人下马客在船，举酒欲饮无管弦。
```
```
醉不成欢惨将别，别时茫茫江浸月。 忽闻水上琵琶声，主人忘归客不发。 寻声暗问弹者谁，琵琶声停欲语迟。 移船相近邀相见，添酒回灯重开宴。 千呼万唤始出来，犹抱琵琶半遮面。 转轴拨弦三两声，未成曲调先有情。 弦弦掩抑声声思，似诉平生不得志。 低眉信手续续弹，说尽心中无尽事。 轻拢慢拈抹复挑，初为霓裳后六幺。 大弦嘈嘈如急雨，小弦切切如私语。 嘈嘈切切错杂弹，大珠小珠落玉盘。 间关莺语花底滑，幽咽泉流冰下难。 冰泉冷涩弦凝绝，凝绝不通声暂歇。 别有幽愁暗恨生，此时无声胜有声。 银瓶乍破水浆迸，铁骑突出刀枪鸣。 曲终收拨当心画，四弦一声如裂帛。 东船西舫悄无言，唯见江心秋月白。 沉吟放拨插弦中，整顿衣裳起敛容。 自言本是京城女，家在虾蟆陵下住。 十三学得琵琶成，名属教坊第一部。 曲罢常教善才服，妆成每被秋娘妒。 五陵年少争缠头，一曲红绡不知数。 钿头云篦击节碎，血色罗裙翻酒污。 今年欢笑复明年，秋月春风等闲度。 弟走从军阿姨死，暮去朝来颜色故。 门前冷落鞍马稀，老大嫁作商人妇。 商人重利轻别离，前月浮梁买茶去。 去来江口守空船，绕船明月江水寒。 夜深忽梦少年事，梦啼妆泪红阑干。 我闻琵琶已叹息，又闻此语重唧唧。 同是天涯沦落人，相逢何必曾相识。 我从去年辞帝京，谪居卧病浔阳城。 浔阳地僻无音乐，终岁不闻丝竹声。 住近湓江地低湿，黄庐苦竹绕宅生。 其间旦暮闻何物，杜鹃啼血猿哀鸣。 春江花朝秋月夜，往往取酒还独倾。 岂无山歌与村笛？呕哑嘲哳难为听。 今夜闻君琵琶语，如听仙乐耳暂明。 莫辞更坐弹一曲，为君翻作琵琶行。 感我此言良久立，却坐促弦弦转急。 凄凄不似向前声，满座重闻皆掩泣。 座中泣下谁最多，江州司马青衫湿。
```

[现代] 毛泽东 《沁园春·雪》
```
北国风光，千里冰封，万里雪飘。 望长城内外，惟馀莽莽；
```
```
大河上下，顿失滔滔。 山舞银蛇，原驰蜡象，欲与天公试比高。 须晴日，看红妆素裹，分外妖娆。 江山如此多娇， 引无数英雄竞折腰。 惜秦皇汉武，略输文采； 唐宗宋祖，稍逊风骚。 一代天骄，成吉思汗，只识弯弓射大雕。 俱往矣，数风流人物，还看今朝。
```

[宋] 柳永 《雨霖铃·寒蝉凄切》
```
寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。 多情自古伤离别，更那堪冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？(好景 一作：美景)
```

[唐] 李商隐 《无题》
```
相见时难别亦难，东风无力百花残。 春蚕到死丝方尽，蜡炬成灰泪始干。
```
```
晓镜但愁云鬓改，夜吟应觉月光寒。 蓬山此去无多路，青鸟殷勤为探看。
```

[现代] 毛泽东 《沁园春·长沙》
```
独立寒秋，湘江北去，橘子洲头。 看万山红遍，层林尽染；
```
```
漫江碧透，百舸争流。 鹰击长空，鱼翔浅底， 万类霜天竞自由。 怅寥廓，问苍茫大地，谁主沉浮？ 携来百侣曾游， 忆往昔峥嵘岁月稠。 恰同学少年，风华正茂； 书生意气，挥斥方遒。 指点江山，激扬文字， 粪土当年万户侯。 曾记否，到中流击水，浪遏飞舟！
```

[唐] 张若虚 《春江花月夜》
```
春江潮水连海平，海上明月共潮生。 滟滟随波千万里，何处春江无月明!
```
```
江流宛转绕芳甸，月照花林皆似霰; 空里流霜不觉飞，汀上白沙看不见。 江天一色无纤尘，皎皎空中孤月轮。 江畔何人初见月？江月何年初照人？ 人生代代无穷已，江月年年望相似。 不知江月待何人，但见长江送流水。 白云一片去悠悠，青枫浦上不胜愁。 谁家今夜扁舟子？何处相思明月楼？ 可怜楼上月徘徊，应照离人妆镜台。 玉户帘中卷不去，捣衣砧上拂还来。 此时相望不相闻，愿逐月华流照君。 鸿雁长飞光不度，鱼龙潜跃水成文。 昨夜闲潭梦落花，可怜春半不还家。 江水流春去欲尽，江潭落月复西斜。 斜月沉沉藏海雾，碣石潇湘无限路。 不知乘月几人归，落月摇情满江树。
```

[唐] 王昌龄 《出塞》
```
秦时明月汉时关，万里长征人未还。 但使龙城飞将在，不教胡马度阴山。
```

[唐] 王维 《山居秋暝》
```
空山新雨后，天气晚来秋。 明月松间照，清泉石上流。
```
```
竹喧归浣女，莲动下渔舟。 随意春芳歇，王孙自可留。
```

[唐] 李白 《黄鹤楼送孟浩然之广陵》
```
故人西辞黄鹤楼，烟花三月下扬州。 孤帆远影碧空尽，唯见长江天际流。
```

[明] 唐寅 《桃花庵歌》
```
桃花坞里桃花庵，桃花庵里桃花仙； 桃花仙人种桃树，又摘桃花卖酒钱。
```
```
酒醒只在花前坐，酒醉还须花下眠； 半醒半醉日复日，花落花开年复年。 但愿老死花酒间，不愿鞠躬车马前； 车尘马足富者趣，酒盏花枝贫者缘。 若将富贵比贫贱，一在平地一在天； 若将贫贱比车马，他得驱驰我得闲。 别人笑我忒疯癫，我笑别人看不穿； 不见五陵豪杰墓，无花无酒锄做田。
```

[先秦] 诗经 《关雎》
```
关关雎鸠，在河之洲。 窈窕淑女，君子好逑。
```
```
参差荇菜，左右流之。 窈窕淑女，寤寐求之。 求之不得，寤寐思服。 悠哉悠哉，辗转反侧。 参差荇菜，左右采之。 窈窕淑女，琴瑟友之。 参差荇菜，左右芼[1]之。 窈窕淑女，钟鼓乐之。
```

[唐] 王维 《送元二使安西》
```
渭城朝雨浥轻尘，客舍青青柳色新。 劝君更尽一杯酒，西出阳关无故人。
```

[魏晋] 曹操 《短歌行》
```
对酒当歌，人生几何！譬如朝露，去日苦多。 慨当以慷，忧思难忘。何以解忧？唯有杜康。
```
```
青青子衿，悠悠我心。但为君故，沉吟至今。 呦呦鹿鸣，食野之苹。我有嘉宾，鼓瑟吹笙。 明明如月，何时可掇？忧从中来，不可断绝。 越陌度阡，枉用相存。契阔谈讌，心念旧恩。 月明星稀，乌鹊南飞。绕树三匝，何枝可依？ 山不厌高，海不厌深。周公吐哺，天下归心。
```

[唐] 李白 《行路难 其一》
```
金樽清酒斗十千，玉盘珍羞直万钱。 停杯投箸不能食，拔剑四顾心茫然。
```
```
欲渡黄河冰塞川，将登太行雪满山。 闲来垂钓碧溪上，忽复乘舟梦日边。 行路难，行路难，多歧路，今安在。 长风破浪会有时，直挂云帆济沧海。
```

[唐] 杜甫 《登高》
```
风急天高猿啸哀，渚清沙白鸟飞回。 无边落木萧萧下，不尽长江滚滚来。
```
```
万里悲秋常作客，百年多病独登台。 艰难苦恨繁霜鬓，潦倒新停浊酒杯。
```

[唐] 李商隐 《无题》
```
昨夜星辰昨夜风，画楼西畔桂堂东。 身无彩凤双飞翼，心有灵犀一点通。
```
```
隔座送钩春酒暖，分曹射覆蜡灯红。 嗟余听鼓应官去，走马兰台类转蓬。
```

[唐] 李白 《望天门山》
```
天门中断楚江开，碧水东流至此回。 两岸青山相对出，孤帆一片日边来。
```

[唐] 李白 《蜀道难》
```
噫吁嚱，危乎高哉！蜀道之难，难于上青天！ 蚕丛及鱼凫，开国何茫然！
```
```
尔来四万八千岁，不与秦塞通人烟。 西当太白有鸟道，可以横绝峨眉巅。 地崩山摧壮士死，然后天梯石栈相钩连。 上有六龙回日之高标，下有冲波逆折之回川。 黄鹤之飞尚不得过，猿猱欲度愁攀援。 青泥何盘盘，百步九折萦岩峦。 扪参历井仰胁息，以手抚膺坐长叹。 问君西游何时还？畏途巉岩不可攀。 但见悲鸟号古木，雄飞雌从绕林间。 又闻子规啼夜月，愁空山。 蜀道之难,难于上青天，使人听此凋朱颜！ 连峰去天不盈尺，枯松倒挂倚绝壁。 飞湍瀑流争喧豗，砯崖转石万壑雷。 其险也如此，嗟尔远道之人胡为乎来哉！(也若此 一作：也如此) 剑阁峥嵘而崔嵬，一夫当关，万夫莫开。 所守或匪亲，化为狼与豺。 朝避猛虎，夕避长蛇；磨牙吮血，杀人如麻。 锦城虽云乐，不如早还家。 蜀道之难,难于上青天，侧身西望长咨嗟！
```

[宋] 陆游 《钗头凤·红酥手》
```
红酥手，黄縢酒， 满城春色宫墙柳。
```
```
东风恶，欢情薄。 一怀愁绪，几年离索。 错、错、错。 春如旧，人空瘦， 泪痕红浥鲛绡透。 桃花落，闲池阁。 山盟虽在，锦书难托。 莫、莫、莫！
```

[唐] 李白 《早发白帝城》
```
朝辞白帝彩云间，千里江陵一日还。 两岸猿声啼不住，轻舟已过万重山。
```

[唐] 杜牧 《赤壁》
```
折戟沉沙铁未销，自将磨洗认前朝。 东风不与周郎便，铜雀春深锁二乔。
```

[宋] 岳飞 《满江红·怒发冲冠》
```
怒发冲冠，凭栏处潇潇雨歇。 抬望眼，仰天长啸，壮怀激烈。
```
```
三十功名尘与土， 八千里路云和月。 莫等闲白了少年头，空悲切。 靖康耻，犹未雪； 臣子恨，何时灭！ 驾长车踏破贺兰山缺。 壮志饥餐胡虏肉， 笑谈渴饮匈奴血。 待从头收拾旧山河，朝天阙。
```

[唐] 王维 《九月九日忆山东兄弟》
```
独在异乡为异客，每逢佳节倍思亲。 遥知兄弟登高处，遍插茱萸少一人。
```

[唐] 柳宗元 《江雪》
```
千山鸟飞绝，万径人踪灭。 孤舟蓑笠翁，独钓寒江雪。
```

[唐] 杜甫 《春望》
```
国破山河在，城春草木深。 感时花溅泪，恨别鸟惊心。
```
```
烽火连三月，家书抵万金。 白头搔更短，浑欲不胜簪。
```

[唐] 王维 《红豆》
```
红豆生南国，春来发几枝。 愿君多采撷，此物最相思。
```

[唐] 李白 《登金陵凤凰台》
```
凤凰台上凤凰游，凤去台空江自流。吴宫花草埋幽径， 晋代衣冠成古丘。三山半落青天外，二水中分白鹭洲。
```
```
总为浮云能蔽日，长安不见使人愁。
```

[宋] 秦观 《鹊桥仙·纤云弄巧》
```
纤云弄巧，飞星传恨，银汉迢迢暗度。金风玉露一相逢，便胜却人间无数。(度 通：渡) 柔情似水，佳期如梦，忍顾鹊桥归路。两情若是久长时，又岂在朝朝暮暮。
```

[宋] 辛弃疾 《永遇乐 京口北固亭怀古》
```
千古江山，英雄无觅，孙仲谋处。 舞榭歌台，风流总被、雨打风吹去。
```
```
斜阳草树，寻常巷陌， 人道寄奴曾住。 想当年，金戈铁马，气吞万里如虎。 元嘉草草，封狼居胥， 赢得仓皇北顾。 四十三年，望中犹记，烽火扬州路。 可堪回首，佛狸祠下， 一片神鸦社鼓。 凭谁问：廉颇老矣，尚能饭否？
```

[唐] 李白 《望庐山瀑布》
```
日照香炉生紫烟，遥看瀑布挂前川。 飞流直下三千尺，疑是银河落九天。
```

[现代] 毛泽东 《卜算子·咏梅》
```
风雨送春归， 飞雪迎春到。
```
```
已是悬崖百丈冰， 犹有花枝俏。 俏也不争春， 只把春来报。 待到山花烂漫时， 她在丛中笑。
```

[宋] 苏轼 《蝶恋花·花褪残红青杏小》
```
花褪残红青杏小。 燕子飞时，绿水人家绕。
```
```
枝上柳绵吹又少。 天涯何处无芳草。 墙里秋千墙外道。 墙外行人，墙里佳人笑。 笑渐不闻声渐悄。 多情却被无情恼。
```

[宋] 李清照 《醉花阴·薄雾浓云愁永昼》
```
薄雾浓云愁永昼，瑞脑消金兽。佳节又重阳，玉枕纱厨，半夜凉初透。 东篱把酒黄昏后，有暗香盈袖。莫道不消魂。帘卷西风，人比黄花瘦。
```

[唐] 杜甫 《蜀相》
```
丞相祠堂何处寻，锦官城外柏森森。 映阶碧草自春色，隔叶黄鹂空好音。
```
```
三顾频烦天下计，两朝开济老臣心。 出师未捷身先死，长使英雄泪满襟。
```

[唐] 李白 《宣州谢朓楼饯别校书叔云》
```
弃我去者，昨日之日不可留； 乱我心者，今日之日多烦忧。
```
```
长风万里送秋雁，对此可以酣高楼。 蓬莱文章建安骨，中间小谢又清发。 俱怀逸兴壮思飞，欲上青天揽明月。 抽刀断水水更流，举杯消愁愁更愁。 人生在世不称意，明朝散发弄扁舟。
```

[宋] 范仲淹 《渔家傲·塞下秋来风景异》
```
塞下秋来风景异，衡阳雁去无留意。四面边声连角起。千嶂里，长烟落日孤城闭。 浊酒一杯家万里，燕然未勒归无计，羌管悠悠霜满地。人不寐，将军白发征夫泪。
```

[唐] 李白 《侠客行》
```
赵客缦胡缨，吴钩霜雪明。银鞍照白马，飒沓如流星。 十步杀一人，千里不留行。事了拂衣去，深藏身与名。
```
```
闲过信陵饮，脱剑膝前横。将炙啖朱亥，持觞劝侯嬴。 三杯吐然诺，五岳倒为轻。眼花耳热后，意气素霓生。 救赵挥金槌，邯郸先震惊。千秋二壮士，煊赫大梁城。 纵死侠骨香，不惭世上英。谁能书閤下，白首太玄经。
```

[唐] 白居易 《赋得古原草送别》
```
离离原上草，一岁一枯荣。 野火烧不尽，春风吹又生。
```
```
远芳侵古道，晴翠接荒城。 又送王孙去，萋萋满别情。
```

[唐] 李白 《独坐敬亭山》
```
众鸟高飞尽，孤云独去闲。 相看两不厌，只有敬亭山。
```

[唐] 李商隐 《锦瑟》
```
锦瑟无端五十弦，一弦一柱思华年。 庄生晓梦迷蝴蝶，望帝春心托杜鹃。
```
```
沧海月明珠有泪，蓝田日暖玉生烟。 此情可待成追忆，只是当时已惘然。
```

[唐] 张九龄 《望月怀远》
```
海上生明月，天涯共此时。 情人怨遥夜，竟夕起相思。
```
```
灭烛怜光满，披衣觉露滋。 不堪盈手赠，还寝梦佳期。
```

[唐] 李白 《赠汪伦》
```
李白乘舟将欲行，忽闻岸上踏歌声。 桃花潭水深千尺，不及汪伦送我情。
```

[宋] 李之仪 《卜算子·我住长江头》
```
我住长江头，君住长江尾。 日日思君不见君，共饮长江水。
```
```
此水几时休，此恨何时已。 只愿君心似我心，定不负相思意。
```

[宋] 柳永 《蝶恋花·伫倚危楼风细细》
```
伫倚危楼风细细，[2] 望极春愁，
```
```
黯黯生天际。[3] 草色烟光残照里， 无言谁会凭阑意。 拟把疏狂图一醉，[4] 对酒当歌，[5] 强乐还无味。[6] 衣带渐宽终不悔，[7] 为伊消得人憔悴。
```

[唐] 孟浩然 《春晓》
```
春眠不觉晓，处处闻啼鸟。 夜来风雨声，花落知多少。
```

[唐] 王翰 《凉州词》
```
葡萄美酒夜光杯，欲饮琵琶马上催。 醉卧沙场君莫笑，古来征战几人回？
```

[唐] 李商隐 《夜雨寄北》
```
君问归期未有期，巴山夜雨涨秋池。 何当共剪西窗烛，却话巴山夜雨时。
```

[宋] 李清照 《如梦令·昨夜雨疏风骤》
```
昨夜雨疏风骤，浓睡不消残酒，试问卷帘人，却道海棠依旧。知否，知否，应是绿肥红瘦。
```

[现代] 毛泽东 《七律·长征》
```
红军不怕远征难， 万水千山只等闲。
```
```
五岭逶迤腾细浪， 乌蒙磅礴走泥丸。 金沙水拍云崖暖， 大渡桥横铁索寒。 更喜岷山千里雪， 三军过后尽开颜。
```

[宋] 辛弃疾 《西江月 夜行黄沙道中》
```
明月别枝惊鹊，清风半夜鸣蝉。 稻花香里说丰年，听取蛙声一片。
```
```
七八个星天外，两三点雨山前。 旧时茅店社林边，路转溪桥忽见。
```

[宋] 李清照 《如梦令·常记溪亭日暮》
```
常记溪亭日暮，沉醉不知归路， 兴尽晚回舟，误入藕花深处。
```
```
争渡，争渡，惊起一滩鸥鹭。
```

[唐] 李白 《静夜思》
```
床前明月光，疑是地上霜。 举头望明月，低头思故乡。
```

[唐] 王维 《使至塞上》
```
单车欲问边，属国过居延。 征蓬出汉塞，归雁入胡天。
```
```
大漠孤烟直，长河落日圆。 萧关逢候骑，都护在燕然。
```

[先秦] 诗经 《蒹葭》
```
蒹葭苍苍，白露为霜。所谓伊人，在水一方。 溯洄从之，道阻且长；溯游从之，宛在水中央。
```
```
蒹葭凄凄，白露未晞[1]。所谓伊人，在水之湄。 溯洄从之，道阻且跻；溯游从之，宛在水中坻。 蒹葭采采，白露未已，所谓伊人，在水之涘[2]。 溯洄从之，道阻且右；溯游从之，宛在水中沚[3]。
```

[唐] 杜甫 《望岳》
```
岱宗夫如何，齐鲁青未了。 造化钟神秀，阴阳割昏晓。
```
```
荡胸生曾云，决眦入归鸟。 会当凌绝顶，一览众山小。
```

[唐] 杜甫 《春夜喜雨》
```
好雨知时节，当春乃发生。 随风潜入夜，润物细无声。
```
```
野径云俱黑，江船火独明。 晓看红湿处，花重锦官城。
```

[魏晋] 曹操 《观沧海》
```
东临碣石，以观沧海。 水何澹澹，山岛竦峙。
```
```
树木丛生，百草丰茂。 秋风萧瑟，洪波涌起。 日月之行，若出其中； 星汉灿烂，若出其里。 幸甚至哉，歌以咏志。
```

[宋] 晏殊 《浣溪沙·一曲新词酒一杯》
```
一曲新词酒一杯， 去年天气旧亭台，[1]
```
```
夕阳西下几时回。 无可奈何花落去， 似曾相识燕归来。 小园香径独徘徊。[2]
```

[唐] 李白 《清平调词三首》
```
云想衣裳花相容，春风拂槛露华浓。 若非群玉山头见，会向瑶台月下逢。
```
```
一枝秾艳露凝香，云雨巫山枉断肠。 借问汉宫谁得似，可怜飞燕倚新妆。 名花倾国两相欢，长得君王带笑看。 解释春风无限恨，沉香亭北倚阑干。
```

[唐] 王维 《杂诗》
```
君自故乡来，应知故乡事。 来日绮窗前，寒梅著花未？
```

[唐] 李白 《梦游天姥吟留别》
```
海客谈瀛洲，烟涛微茫信难求。 越人语天姥，云霞明灭或可睹。
```
```
天姥连天向天横，势拔五岳掩赤城。 天台一万八千丈，对此欲倒东南倾。 我欲因之梦吴越，一夜飞度镜湖月。 湖月照我影，送我至剡溪。 谢公宿处今尚在，渌水荡漾清猿啼。 脚著谢公屐，身登青云梯。 半壁见海日，空中闻天鸡。 千岩万转路不定，迷花倚石忽已暝。 熊咆龙吟殷岩泉，栗深林兮惊层巅。 云青青兮欲雨，水澹澹兮生烟。 列缺霹雳，丘峦崩摧。洞天石扉，訇然中开。 青冥浩荡不见底，日月照耀金银台。 霓为衣兮风为马，云之君兮纷纷而来下。 虎鼓瑟兮鸾回车，仙之人兮列如麻。 忽魂悸以魄动，恍惊起而长嗟。 惟觉时之枕席，失向来之烟霞。 世间行乐亦如此，古来万事东流水。 别君去兮何时还，且放白鹿青崖间， 须行即骑访名山。安能摧眉折腰事权贵， 使我不得开心颜。
```

[宋] 李清照 《武陵春·风住尘香花已尽》
```
风住尘香花已尽， 日晚倦梳头。
```
```
物是人非事事休， 欲语泪先流。 闻说双溪春尚好， 也拟泛轻舟。 只恐双溪舴艋舟， 载不动、许多愁。
```

[唐] 王之涣 《登鹳雀楼》
```
白日依山尽，黄河入海流。 欲穷千里目，更上一层楼。
```

[唐] 王维 《送别》
```
山中相送罢，日暮掩柴扉。 春草年年绿，王孙归不归。
```

[唐] 张继 《枫桥夜泊》
```
月落乌啼霜满天，江枫渔火对愁眠。 姑苏城外寒山寺，夜半钟声到客船。
```

[唐] 王维 《鸟鸣涧》
```
人闲桂花落，夜静春山空。 月出惊山鸟，时鸣春涧中。
```

[唐] 贾岛 《寻隐者不遇》
```
松下问童子，言师采药去。 只在此山中，云深不知处。
```

[唐] 岑参 《白雪歌送武判官归京》
```
北风卷地白草折，胡天八月即飞雪。 忽如一夜春风来，千树万树梨花开。
```
```
散入珠帘湿罗幕，狐裘不暖锦衾薄。 将军角弓不得控，都护铁衣冷犹著。 瀚海阑干百丈冰，愁云惨淡万里凝。 中军置酒饮归客，胡琴琵琶与羌笛。 纷纷暮雪下辕门，风掣红旗冻不翻。 轮台东门送君去，去时雪满天山路。 山回路转不见君，雪上空留马行处。
```

[宋] 李清照 《一剪梅·红藕香残玉蕈秋》
```
红藕香残玉蕈秋， 轻解罗裳，独上兰舟。
```
```
云中谁寄锦书来？ 雁字回时，月满西楼。 花自飘零水自流。 一种相思，两处闲愁。 此情无计可消除。 才下眉头，却上心头。
```

[宋] 陆游 《卜算子 咏梅》
```
驿外断桥边，寂寞开无主。 已是黄昏独自愁，更著风和雨。
```
```
无意苦争春，一任群芳妒。 零落成泥碾作尘，只有香如故。
```

[宋] 辛弃疾 《破阵子 为陈同甫赋壮词以寄》
```
醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。 马作的卢飞快，弓如霹雳弦惊。了却君王天下事，赢得生前身后名。可怜白发生。
```

[现代] 毛泽东 《七律·人民解放军占领南京》
```
钟山风雨起苍黄， 百万雄师过大江。
```
```
虎踞龙盘今胜昔， 天翻地覆慨而慷。 宜将剩勇追穷寇， 不可沽名学霸王。 天若有情天亦老， 人间正道是沧桑。
```

[唐] 王维 《竹里馆》
```
独坐幽篁里，弹琴复长啸。 深林人不知，明月来相照。
```

[唐] 王勃 《送杜少府之任蜀川》
```
城阙辅三秦，风烟望五津。 与君离别意，同是宦游人。
```
```
海内存知已，天涯若比邻。 无为在歧路，儿女共沾巾。
```

[唐] 杜秋娘 《金缕衣》
```
劝君莫惜金缕衣，劝君须惜少年时。 有花堪折直须折，莫待无花空折枝。
```
```
青天无云月如烛，露泣梨花白如玉。 子规一夜啼到明，美人独在空房宿。 空赐罗衣不赐恩，一薰香后一销魂。 虽然舞袖何曾舞，常对春风裛泪痕。 不洗残妆凭绣床，也同女伴绣鸳鸯。 回针刺到双飞处，忆著征夫泪数行。 眼想心思梦里惊，无人知我此时情。 不如池上鸳鸯鸟，双宿双飞过一生。 一去辽阳系梦魂，忽传征骑到中门。 纱窗不肯施红粉，徒遣萧郎问泪痕。 莺啼露冷酒初醒，罨画楼西晓角鸣。 翠羽帐中人梦觉，宝钗斜坠枕函声。 行人南北分征路，流水东西接御沟。 终日坡前怨离别，谩名长乐是长愁。 偏倚绣床愁不起，双垂玉箸翠鬟低。 卷帘相待无消息，夜合花前日又西。 悔将泪眼向东开，特地愁从望里来。 三十六峰犹不见，况伊如燕这身材。 满目笙歌一段空，万般离恨总随风。 多情为谢残阳意，与展晴霞片片红。 两心不语暗知情，灯下裁缝月下行。 行到阶前知未睡，夜深闻放剪刀声。 近寒食雨草萋萋，著麦苗风柳映堤。 早是有家归未得，杜鹃休向耳边啼。 水纹珍簟思悠悠，千里佳期一夕休。 从此无心爱良夜，任他明月下西楼。 数日相随两不忘，郎心如妾妾如郎。 出门便是东西路，把取红笺各断肠。 无定河边暮角声，赫连台畔旅人情。 函关归路千馀里，一夕秋风白发生。 花落长川草色青，暮山重叠两冥冥。 逢春便觉飘蓬苦，今日分飞一涕零。 洛阳才子邻箫恨，湘水佳人锦瑟愁。 今昔两成惆怅事，临邛春尽暮江流。 浙江轻浪去悠悠，望海楼吹望海愁。 莫怪乡心随魄断，十年为客在他州。
```

[唐] 王维 《鹿柴》
```
空山不见人，但闻人语响。 返景入深林，复照青苔上。
```

[唐] 刘禹锡 《秋词》
```
自古逢秋悲寂寥，我言秋日胜春朝。 晴空一鹤排云上，便引诗情到碧霄。
```

[唐] 元稹 《离思》
```
曾经沧海难为水， 除却巫山不是云。
```
```
取次花丛懒回顾， 半缘修道半缘君。
```

[宋] 苏轼 《临江仙·夜饮东坡醒复醉》
```
夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。 长恨此身非我有，何时忘却营营。夜阑风静縠纹平。小舟从此逝，江海寄余生。
```

[现代] 毛泽东 《忆秦娥·娄山关》
```
西风烈， 长空雁叫霜晨月。
```
```
霜晨月， 马蹄声碎， 喇叭声咽。 雄关漫道真如铁， 而今迈步从头越。 从头越， 苍山如海， 残阳如血。
```

[唐] 杜甫 《绝句》
```
两个黄鹂鸣翠柳，一行白鹭上青天。 窗含西岭千秋雪，门泊东吴万里船。
```

[唐] 杜甫 《闻官军收河南河北》
```
剑外忽传收蓟北，初闻涕泪满衣裳。 却看妻子愁何在，漫卷诗书喜欲狂。
```
```
白日放歌须纵酒，青春作伴好还乡。 即从巴峡穿巫峡，便下襄阳向洛阳。
```

[宋] 唐琬 《钗头凤·世情薄》
```
世情薄，人情恶， 雨送黄昏花易落。
```
```
晓风乾，泪痕残。 欲笺心事，独语斜阑。 难！难！难！ 人成各，今非昨， 病魂常似秋千索。 角声寒，夜阑珊。 怕人寻问，咽泪妆欢。 瞒！瞒！瞒！
```

[清] 纳兰性德 《长相思·山一程》
```
山一程，水一程， 身向榆关那畔行，
```
```
夜深千帐灯。 风一更，雪一更， 聒碎乡心梦不成， 故园无此声。
```

[唐] 杜甫 《饮中八仙歌》
```
知章骑马似乘船，眼花落井水底眠。 汝阳三斗始朝天，道逢麹车口流涎，
```
```
恨不移封向酒泉。 左相日兴费万钱，饮如长鲸吸百川， 衔杯乐圣称世贤。 宗之潇洒美少年，举觞白眼望青天， 皎如玉树临风前。 苏晋长斋绣佛前，醉中往往爱逃禅。 李白斗酒诗百篇，长安市上酒家眠。 天子呼来不上船，自称臣是酒中仙。 张旭三杯草圣传，脱帽露顶王公前， 挥毫落纸如云烟。 焦遂五斗方卓然，高谈雄辨惊四筵。
```

[唐] 李煜 《相见欢·无言独上西楼》
```
无言独上西楼，月如钩。寂寞梧桐深院，锁清秋。 剪不断，理还乱，是离愁。别是一般滋味，在心头。
```

[唐] 杜甫 《八阵图》
```
功盖三分国，名高八阵图。 江流石不转，遗恨失吞吴。
```

[唐] 李白 《夜宿山寺》
```
危楼高百尺，手可摘星辰。 不敢高声语，恐惊天上人。
```

[唐] 李商隐 《登乐游原》
```
向晚意不适，驱车登古原。 夕阳无限好，只是近黄昏。
```

[唐] 杜甫 《江南逢李龟年》
```
岐王宅里寻常见，崔九堂前几度闻。 正是江南好风景，落花时节又逢君。
```

[唐] 王之涣 《凉州词》
```
黄河远上白云间，一片孤城万仞山。 羌笛何须怨杨柳，春风不度玉门关。
```
```
单于北望拂云堆，杀马登坛祭几回。 汉家天子今神武，不肯和亲归去来。
```

[宋] 范仲淹 《苏幕遮·碧云天》
```
碧云天， 黄叶地，
```
```
秋色连波， 波上寒烟翠。 山映斜阳天接水， 芳草无情， 更在斜阳外。 黯乡魂，[1] 追旅思，[2] 夜夜除非， 好梦留人睡。 明月楼高休独倚， 酒入愁肠， 化作相思泪。
```

[唐] 杜牧 《山行》
```
远上寒山石径斜，白云生处有人家。 停车坐爱枫林晚，霜叶红于二月花。
```

[唐] 刘禹锡 《乌衣巷》
```
朱雀桥边野草花，乌衣巷口夕阳斜。 旧时王谢堂前燕，飞入寻常百姓家。
```

[现代] 毛泽东 《采桑子·重阳》
```
人生易老天难老， 岁岁重阳。
```
```
今又重阳， 战地黄花分外香。 一年一度秋风劲， 不似春光。 胜似春光， 寥廓江天万里霜。
```

[宋] 苏轼 《西江月·世事一场大梦》

[元] 马致远 《天净沙 秋思》
```
枯藤老树昏鸦，小桥流水人家。 古道西风瘦马，夕阳西下，断肠人在天涯。
```

[唐] 陈子昂 《登幽州台歌》
```
前不见古人，后不见来者。 念天地之悠悠，独怆然而涕下。
```

[先秦] 屈原 《离骚》
```
帝高阳之苗裔兮，朕皇考曰伯庸。 摄提贞于孟陬兮，惟庚寅吾以降。
```
```
皇览揆余初度兮，肇锡余以嘉名： 名余曰正则兮，字余曰灵均。 纷吾既有此内美兮，又重之以修能。 扈江离与辟芷兮，纫秋兰以为佩。 汨余若将不及兮，恐年岁之不吾与。 朝搴阰之木兰兮，夕揽洲之宿莽。 日月忽其不淹兮，春与秋其代序。 唯草木之零落兮，恐美人之迟暮。(唯 通：惟) 不抚壮而弃秽兮，何不改乎此度? 乘骐骥以驰骋兮，来吾道夫先路！ 昔三后之纯粹兮，固众芳之所在。 杂申椒与菌桂兮，岂惟纫夫蕙茞！ 彼尧、舜之耿介兮，既遵道而得路。 何桀纣之猖披兮，夫惟捷径以窘步。 惟夫党人之偷乐兮，路幽昧以险隘。 岂余身之殚殃兮，恐皇舆之败绩！ 忽奔走以先后兮，及前王之踵武。 荃不查余之中情兮，反信谗而齌怒。 余固知謇謇之为患兮，忍而不能舍也。 指九天以为正兮，夫惟灵修之故也。 曰黄昏以为期兮，羌中道而改路！ 初既与余成言兮，后悔遁而有他。 余既不难夫离别兮，伤灵修之数化。 余既滋兰之九畹兮，又树蕙之百亩。 畦留夷与揭车兮，杂杜衡与芳芷。 冀枝叶之峻茂兮，愿俟时乎吾将刈。 虽萎绝其亦何伤兮，哀众芳之芜秽。 众皆竞进以贪婪兮，凭不厌乎求索。 羌内恕己以量人兮，各兴心而嫉妒。 忽驰骛以追逐兮，非余心之所急。 老冉冉其将至兮，恐修名之不立。 朝饮木兰之坠露兮，夕餐秋菊之落英。 苟余情其信姱以练要兮，长顑颔亦何伤。 掔木根以结茞兮，贯薜荔之落蕊。 矫菌桂以纫蕙兮，索胡绳之纚纚。 謇吾法夫前修兮，非世俗之所服。 虽不周于今之人兮，愿依彭咸之遗则。 长太息以掩涕兮，哀民生之多艰。 余虽好修姱以鞿羁兮，謇朝谇而夕替。 既替余以蕙纕兮，又申之以揽茝。 亦余心之所善兮，虽九死其犹未悔。 怨灵修之浩荡兮，终不察夫民心。 众女嫉余之蛾眉兮，谣诼谓余以善淫。 固时俗之工巧兮，偭规矩而改错。 背绳墨以追曲兮，竞周容以为度。 忳郁邑余侘傺兮，吾独穷困乎此时也。 宁溘死以流亡兮，余不忍为此态也。 鸷鸟之不群兮，自前世而固然。 何方圜之能周兮，夫孰异道而相安？ 屈心而抑志兮，忍尤而攘诟。 伏清白以死直兮，固前圣之所厚。 悔相道之不察兮，延伫乎吾将反。 回朕车以复路兮，及行迷之未远。 步余马于兰皋兮，驰椒丘且焉止息。 进不入以离尤兮，退将复修吾初服。 制芰荷以为衣兮，集芙蓉以为裳。 不吾知其亦已兮，苟余情其信芳。 高余冠之岌岌兮，长余佩之陆离。 芳与泽其杂糅兮，唯昭质其犹未亏。 忽反顾以游目兮，将往观乎四荒。 佩缤纷其繁饰兮，芳菲菲其弥章。 民生各有所乐兮，余独好修以为常。 虽体解吾犹未变兮，岂余心之可惩。 女嬃之婵媛兮，申申其詈予，曰： 「鲧婞直以亡身兮，终然夭乎羽之野。 汝何博謇而好修兮，纷独有此姱节？ 薋菉葹以盈室兮，判独离而不服。」 众不可户说兮，孰云察余之中情？ 世并举而好朋兮，夫何茕独而不予听？ 依前圣以节中兮，喟凭心而历兹。 济沅、湘以南征兮，就重华而敶词： 启《九辩》与《九歌》兮，夏康娱以自纵。 不顾难以图后兮，五子用失乎家衖。 羿淫游以佚畋兮，又好射夫封狐。 固乱流其鲜终兮，浞又贪夫厥家。 浇身被服强圉兮，纵欲而不忍。 日康娱而自忘兮，厥首用夫颠陨。 夏桀之常违兮，乃遂焉而逢殃。 后辛之菹醢兮，殷宗用而不长。 汤、禹俨而祗敬兮，周论道而莫差。 举贤才而授能兮，循绳墨而不颇。 皇天无私阿兮，览民德焉错辅。 夫维圣哲以茂行兮，苟得用此下土。 瞻前而顾后兮，相观民之计极。 夫孰非义而可用兮？孰非善而可服？ 阽余身而危死兮，览余初其犹未悔。 不量凿而正枘兮，固前修以菹醢。 曾歔欷余郁邑兮，哀朕时之不当。 揽茹蕙以掩涕兮，沾余襟之浪浪。 跪敷衽以陈辞兮，耿吾既得此中正。 驷玉虬以桀鹥兮，溘埃风余上征。 朝发轫于苍梧兮，夕余至乎县圃。 欲少留此灵琐兮，日忽忽其将暮。 吾令羲和弭节兮，望崦嵫而勿迫。 路漫漫其修远兮，吾将上下而求索。 饮余马于咸池兮，总余辔乎扶桑。 折若木以拂日兮，聊逍遥以相羊。 前望舒使先驱兮，后飞廉使奔属。 鸾皇为余先戒兮，雷师告余以未具。 吾令凤鸟飞腾兮，继之以日夜。 飘风屯其相离兮，帅云霓而来御。 纷总总其离合兮，斑陆离其上下。 吾令帝阍开关兮，倚阊阖而望予。 时暧暧其将罢兮，结幽兰而延伫。 世溷浊而不分兮，好蔽美而嫉妒。 朝吾将济于白水兮，登阆风而绁马。 忽反顾以流涕兮，哀高丘之无女。 溘吾游此春宫兮，折琼枝以继佩。 及荣华之未落兮，相下女之可诒。 吾令丰隆乘云兮，求宓妃之所在。 解佩纕以结言兮，吾令謇修以为理。 纷总总其离合兮，忽纬繣其难迁。 夕归次于穷石兮，朝濯发乎洧盘。 保厥美以骄傲兮，日康娱以淫游。 虽信美而无礼兮，来违弃而改求。 览相观于四极兮，周流乎天余乃下。 望瑶台之偃蹇兮，见有娀之佚女。 吾令鸩为媒兮，鸩告余以不好。 雄鸠之鸣逝兮，余犹恶其佻巧。 心犹豫而狐疑兮，欲自适而不可。 凤皇既受诒兮，恐高辛之先我。 欲远集而无所止兮，聊浮游以逍遥。 及少康之未家兮，留有虞之二姚。 理弱而媒拙兮，恐导言之不固。 世溷浊而嫉贤兮，好蔽美而称恶。 闺中既以邃远兮，哲王又不寤。 怀朕情而不发兮，余焉能忍而与此终古？ 索琼茅以筳篿兮，命灵氛为余占之。 曰：「两美其必合兮，孰信修而慕之？ 思九州之博大兮，岂惟是其有女？」 曰：「勉远逝而无狐疑兮，孰求美而释女？ 何所独无芳草兮，尔何怀乎故宇？」 世幽昧以昡曜兮，孰云察余之善恶？ 民好恶其不同兮，惟此党人其独异！ 户服艾以盈要兮，谓幽兰其不可佩。 览察草木其犹未得兮，岂珵美之能当？ 苏粪壤以充祎兮，谓申椒其不芳。 欲从灵氛之吉占兮，心犹豫而狐疑。 巫咸将夕降兮，怀椒糈而要之。 百神翳其备降兮，九疑缤其并迎。 皇剡剡其扬灵兮，告余以吉故。 曰：「勉升降以上下兮，求矩矱之所同。 汤、禹俨而求合兮，挚、咎繇而能调。 苟中情其好修兮，又何必用夫行媒？ 说操筑于傅岩兮，武丁用而不疑。 吕望之鼓刀兮，遭周文而得举。 宁戚之讴歌兮，齐桓闻以该辅。 及年岁之未晏兮，时亦犹其未央。 恐鹈鴃之先鸣兮，使夫百草为之不芳。」 何琼佩之偃蹇兮，众薆然而蔽之。 惟此党人之不谅兮，恐嫉妒而折之。 时缤纷其变易兮，又何可以淹留？ 兰芷变而不芳兮，荃蕙化而为茅。 何昔日之芳草兮，今直为此萧艾也？ 岂其有他故兮，莫好修之害也！ 余以兰为可恃兮，羌无实而容长。 委厥美以从俗兮，苟得列乎众芳。 椒专佞以慢慆兮，樧又欲充夫佩帏。 既干进而务入兮，又何芳之能祗？ 固时俗之流从兮，又孰能无变化？ 览椒兰其若兹兮，又况揭车与江离？ 惟兹佩之可贵兮，委厥美而历兹。 芳菲菲而难亏兮，芬至今犹未沬。 和调度以自娱兮，聊浮游而求女。 及余饰之方壮兮，周流观乎上下。 灵氛既告余以吉占兮，历吉日乎吾将行。 折琼枝以为羞兮，精琼爢以为粻。 为余驾飞龙兮，杂瑶象以为车。 何离心之可同兮？吾将远逝以自疏。 邅吾道夫昆仑兮，路修远以周流。 扬云霓之晻蔼兮，鸣玉鸾之啾啾。 朝发轫于天津兮，夕余至乎西极。 凤皇翼其承旗兮，高翱翔之翼翼。 忽吾行此流沙兮，遵赤水而容与。 麾蛟龙使梁津兮，诏西皇使涉予。 路修远以多艰兮，腾众车使径待。 路不周以左转兮，指西海以为期。 屯余车其千乘兮，齐玉轪而并驰。 驾八龙之婉婉兮，载云旗之委蛇。 抑志而弭节兮，神高驰之邈邈。 奏《九歌》而舞《韶》兮，聊假日以偷乐。 陟升皇之赫戏兮，忽临睨夫旧乡。 仆夫悲余马怀兮，蜷局顾而不行。 乱曰：已矣哉！ 国无人莫我知兮，又何怀乎故都！ 既莫足与为美政兮，吾将从彭咸之所居！ 
```

[唐] 李白 《关山月》
```
明月出天山，苍茫云海间。 长风几万里，吹度玉门关。
```
```
汉下白登道，胡窥青海湾。 由来征战地，不见有人还。 戍客望边邑，思归多苦颜。 高楼当此夜，叹息未应闲。
```

[唐] 孟浩然 《过故人庄》
```
故人具鸡黍，邀我至田家。 绿树村边合，青山郭外斜。
```
```
开轩面场圃，把酒话桑麻。 待到重阳日，还来就菊花。
```

[魏晋] 陶渊明 《饮酒 其五》
```
结庐在人境，而无车马喧。 问君何能尔？心远地自偏。
```
```
采菊东篱下，悠然见南山。 山气日夕佳，飞鸟相与还。 此中有真意，欲辨已忘言。(辨 通：辩)
```

[唐] 王昌龄 《从军行》
```
青海长云暗雪山，孤城遥望玉门关。 黄沙百战穿金甲，不破楼兰终不还！
```

[唐] 杜牧 《清明》
```
清明时节雨纷纷，路上行人欲断魂。 借问酒家何处有，牧童遥指杏花村。
```

[唐] 崔颢 《黄鹤楼》
```
昔人已乘黄鹤去，此地空余黄鹤楼。 黄鹤一去不复返，白云千载空悠悠。
```
```
晴川历历汉阳树，芳草萋萋鹦鹉洲。 日暮乡关何处是？烟波江上使人愁。
```

[唐] 杜甫 《登岳阳楼》
```
昔闻洞庭水，今上岳阳楼。 吴楚东南坼，乾坤日夜浮。
```
```
亲朋无一字，老病有孤舟。 戎马关山北，凭轩涕泗流。
```

[唐] 李白 《送友人》
```
青山横北郭，白水绕东城。 此地一为别，孤蓬万里征。
```
```
浮云游子意，落日故人情。 挥手自兹去，萧萧班马鸣。
```

[唐] 李煜 《浪淘沙·帘外雨潺潺》
```
帘外雨潺潺，[1] 春意阑珊。[2]
```
```
罗衾不耐五更寒。[3] 梦里不知身是客，[4] 一晌贪欢。[5] 独自莫凭栏， 无限江山， 别时容易见时难。 流水落花春去也， 天上人间。
```

[唐] 王维 《终南别业》
```
中岁颇好道，晚家南山陲。 兴来每独往，胜事空自知。
```
```
行到水穷处，坐看云起时。 偶然值林叟，谈笑无还期。
```

[宋] 王安石 《梅花》
```
墙角数枝梅，凌寒独自开。 遥知不是雪，为有暗香来。
```

[唐] 白居易 《暮江吟》
```
一道残阳铺水中，半江瑟瑟半江红。 可怜九月初三夜，露似珍珠月似弓。
```

[先秦] 诗经 《桃夭》
```
桃之夭夭[1]，灼灼其华。 之子于归[2]，宜其室家。
```
```
桃之夭夭，有蕡[3]其实。 之子于归，宜其家室。 桃之夭夭，其叶蓁蓁。 之子于归，宜其家人。
```

[唐] 李白 《古朗月行》
```
小时不识月，呼作白玉盘。 又疑瑶台镜，飞在青云端。
```
```
仙人垂两足，桂树作团团。 白兔捣药成，问言与谁餐。 蟾蜍蚀圆影，大明夜已残。 羿昔落九乌，天人清且安。 阴精此沦惑，去去不足观。 忧来其如何，凄怆摧心肝。
```

[唐] 韦应物 《滁州西涧》
```
独怜幽草涧边生，上有黄鹂深树鸣。 春潮带雨晚来急，野渡无人舟自横。
```

[唐] 杜牧 《泊秦淮》
```
烟笼寒水月笼沙，夜泊秦淮近酒家。 商女不知亡国恨，隔江犹唱后庭花。
```

[明] 杨慎 《临江仙·滚滚长江东逝水》
```
滚滚长江东逝水， 浪花淘尽英雄。
```
```
是非成败转头空。 青山依旧在， 几度夕阳红。 白发渔樵江渚上， 惯看秋月春风。 一壶浊酒喜相逢。 古今多少事， 都付笑谈中。
```

[现代] 毛泽东 《蝶恋花·答李淑一》
```
我失骄杨君失柳， 杨柳轻扬直上重霄九。
```
```
问讯吴刚何所有， 吴刚捧出桂花酒。 寂寞嫦娥舒广袖， 万里长空且为忠魂舞。 忽报人间曾伏虎， 泪飞顿作倾盆雨。
```

[现代] 毛泽东 《浪淘沙·北戴河》
```
大雨落幽燕， 白浪滔天，
```
```
秦皇岛外打鱼船。 一片汪洋都不见， 知向谁边？ 往事越千年， 魏武挥鞭， 东临碣石有遗篇。 萧瑟秋风今又是， 换了人间。
```

[现代] 毛泽东 《水调歌头·游泳》
```
才饮长沙水， 又食武昌鱼。
```
```
万里长江横渡， 极目楚天舒。 不管风吹浪打， 胜似闲庭信步， 今日得宽馀。 子在川上曰： 逝者如斯夫！ 风樯动， 龟蛇静， 起宏图。 一桥飞架南北， 天堑变通途。 更立西江石壁， 截断巫山云雨， 高峡出平湖。 神女应无恙， 当惊世界殊。
```

[魏晋] 曹植 《洛神赋》
```
　　黄初三年，余朝京师，还济洛川。古人有言，斯水之神，名曰宓妃。感宋玉对楚王神女之事，遂作斯赋，其词曰： 　　余从京域，言归东藩，背伊阙 ，越轘辕，经通谷，陵景山。日既西倾，车殆马烦。尔乃税驾乎蘅皋，秣驷乎芝田，容与乎阳林，流眄乎洛川。于是精移神骇，忽焉思散。俯则未察，仰以殊观。睹一丽人，于岩之畔。乃援御者而告之曰：“尔有觌于彼者乎？彼何人斯，若此之艳也！”御者对曰：“臣闻河洛之神，名曰宓妃。然则君王所见，无乃是乎？其状若何，臣愿闻之。”
```
```
　　余告之曰：其形也，翩若惊鸿，婉若游龙，荣曜秋菊，华茂春松。髣髴兮若轻云之蔽月，飘飖兮若流风之回雪。远而望之，皎若太阳升朝霞。迫而察之，灼若芙蕖出渌波。秾纤得衷，修短合度。肩若削成，腰如约素。延颈秀项，皓质呈露，芳泽无加，铅华弗御。云髻峨峨，修眉联娟，丹唇外朗，皓齿内鲜。明眸善睐，靥辅承权，瓌姿艳逸，仪静体闲。柔情绰态，媚于语言。奇服旷世，骨象应图。披罗衣之璀粲兮，珥瑶碧之华琚。戴金翠之首饰，缀明珠以耀躯。践远游之文履，曳雾绡之轻裾。微幽兰之芳蔼兮，步踟蹰于山隅。于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑之玄芝。 　　余情悦其淑美兮，心振荡而不怡。无良媒以接欢兮，托微波而通辞。愿诚素之先达兮，解玉佩以要之。嗟佳人之信修，羌习礼而明诗。抗琼珶以和予兮，指潜渊而为期。执眷眷之款实兮，惧斯灵之我欺。感交甫之弃言兮，怅犹豫而狐疑。收和颜而静志兮，申礼防以自持。 　　于是洛灵感焉，徙倚彷徨。神光离合，乍阴乍阳。竦轻躯以鹤立，若将飞而未翔。践椒涂之郁烈，步蘅薄而流芳。超长吟以永慕兮，声哀厉而弥长。 尔乃众灵杂遝，命俦啸侣。或戏清流，或翔神渚。或采明珠，或拾翠羽。从南湘之二妃，携汉滨之游女。叹匏瓜之无匹兮，咏牵牛之独处。扬轻袿之猗靡兮，翳修袖以延伫。体迅飞凫，飘忽若神。凌波微步，罗袜生尘。动无常则，若危若安。进止难期，若往若还。转眄流精，光润玉颜。含辞未吐，气若幽兰。华容婀娜，令我忘餐。 　　于是屏翳收风，川后静波。冯夷鸣鼓，女娲清歌。腾文鱼以警乘，鸣玉鸾以偕逝。六龙俨其齐首，载云车之容裔。鲸鲵踊而夹毂，水禽翔而为卫。于是越北沚，过南冈，纡素领，回清阳，动朱唇以徐言，陈交接之大纲。恨人神之道殊兮，怨盛年之莫当。抗罗袂以掩涕兮，泪流襟之浪浪。悼良会之永绝兮，哀一逝而异乡。无微情以效爱兮，献江南之明珰。虽潜处于太阴，长寄心于君王。忽不悟其所舍，怅神宵而蔽光。 　　于是背下陵高，足往神留。遗情想像，顾望怀愁。冀灵体之复形，御轻舟而上溯。浮长川而忘返，思绵绵而增慕。夜耿耿而不寐，沾繁霜而至曙。命仆夫而就驾，吾将归乎东路。揽騑辔以抗策，怅盘桓而不能去。
```

[现代] 毛泽东 《诉衷肠（赠周恩来）》
```
当年忠贞为国酬，何曾怕断头？ 如今天下红遍，江山靠谁守？
```
```
业未就，身躯倦，鬓已秋。 你我之辈，忍将夙愿，付与东流？
```

[宋] 杨万里 《晓出净慈寺送林子方》
```
毕竟西湖六月中，风光不与四时同。 接天莲叶无穷碧，映日荷花别样红。
```

[唐] 刘禹锡 《酬乐天扬州初逢席上见赠》
```
巴山楚水凄凉地，二十三年弃置身。 怀旧空吟闻笛赋，到乡翻似烂柯人。
```
```
沉舟侧畔千帆过，病树前头万木春。 今日听君歌一曲，暂凭杯酒长精神。
```

[唐] 李白 《渡荆门送别》
```
渡远荆门外，来从楚国游。 山随平野尽，江入大荒流。
```
```
月下飞天境，云生结海楼。 仍怜故乡水，万里送行舟。
```

[唐] 杜牧 《题乌江亭》
```
胜败兵家事不期， 包羞忍耻是男儿。?
```
```
江东子弟多才俊， 卷土重来未可知。
```

[唐] 李白 《闻王昌龄左迁龙标，遥有此寄》
```
杨花落尽子规啼，闻道龙标过五溪。 我寄愁心与明月，随君直到夜郎西。
```

[宋] 苏轼 《江神子/江城子 密州出猎》
```
老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。 酒酣胸胆尚开张，鬓微霜，又何妨？持节云中，何日遣冯唐？会挽雕弓如满月，西北望，射天狼。
```

[清] 纳兰性德 《木兰花令 拟古决绝词》
```
人生若只如初见，何事秋风悲画扇？ 等闲变却故人心，却道故人心易变。
```
```
骊山语罢清宵半，泪雨零铃终不怨。 何如薄倖锦衣郎，比翼连枝当日愿。
```

[唐] 杜牧 《江南春》
```
千里莺啼绿映红，水村山郭酒旗风。 南朝四百八十寺，多少楼台烟雨中。
```

[唐] 王昌龄 《芙蓉楼送辛渐》
```
寒雨连江夜入吴，平明送客楚山孤。 洛阳亲友如相问，一片冰心在玉壶。
```

[先秦] 诗经 《静女》
```
静女其姝，俟我于城隅。爱而不见，搔首踟蹰。 静女其娈，贻我彤管。彤管有炜，说怿女美。
```
```
自牧归荑，洵美且异。匪女之为美，美人之贻。
```

[唐] 白居易 《花非花·花非花》
```
花非花，雾非雾， 夜半来，天明去。
```
```
来如春梦不多时， 去似朝云无觅处。
```

[唐] 白居易 《问刘十九》
```
绿蚁新醅酒，红泥小火炉。 晚来天欲雪，能饮一杯无！
```

[唐] 杜甫 《旅夜书怀》
```
细草微风岸，危樯独夜舟。 星垂平野阔，月涌大江流。
```
```
名岂文章著，官因老病休。 飘飘何所似，天地一沙鸥。
```

[唐] 杜甫 《茅屋为秋风所破歌》
```
八月秋高风怒号，卷我屋上三重茅。 茅飞渡江洒江郊，高者挂罥长林梢，下者飘转沉塘坳。
```
```
南村群童欺我老无力，忍能对面为盗贼，公然抱茅入竹去。 唇焦口燥呼不得，归来倚杖自叹息。 俄顷风定云墨色，秋天漠漠向昏黑。 布衾多年冷似铁，娇儿恶卧踏里裂。 床头屋漏无干处，雨脚如麻未断绝。 自经丧乱少睡眠，长夜沾湿何由彻？ 安得广厦千万间，大庇天下寒士俱欢颜，风雨不动安如山！ 呜呼！何时眼前突兀见此屋，吾庐独破受冻死亦足！
```

[唐] 杜牧 《赠别二首》
```
娉娉袅袅十三余，豆蔻梢头二月初。 春风十里扬州路，卷上珠帘总不如。
```
```
多情却似总无情，唯觉尊前笑不成。 蜡烛有心还惜别，替人垂泪到天明。
```

[唐] 颜真卿 《劝学》
```
三更灯火五更鸡，正是男儿读书时。 黑发不知勤学早，白首方悔读书迟。
```

[唐] 白居易 《大林寺桃花》
```
人间四月芳菲尽，山寺桃花始盛开。 长恨春归无觅处，不知转入此中来。
```

[唐] 刘长卿 《逢雪宿芙蓉山》
```
日暮苍山远，天寒白屋贫。 柴门闻犬吠，风雪夜归人。
```

[唐] 孟浩然 《宿建德江》
```
移舟泊烟渚，日暮客愁新。 野旷天低树，江清月近人。
```

[先秦] 诗经 《子衿》
```
青青子衿，悠悠我心。纵我不往，子宁不嗣音？ 青青子佩，悠悠我思。纵我不往，子宁不来？
```
```
挑兮达兮，在城阙兮。一日不见，如三月兮。
```

[汉] 卓文君 《白头吟》
```
皑如山上雪，皎若云间月。 闻君有两意，故来相决绝。
```
```
今日斗酒会，明旦沟水头。 躞蹀御沟上，沟水东西流。 凄凄复凄凄，嫁娶不须啼。 愿得一心人，白头不相离。(一心人 一作：一人心) 竹竿何袅袅，鱼尾何簁簁！ 男儿重意气，何用钱刀为！
```

[唐] 崔护 《题都城南庄》
```
去年今日此门中， 人面桃花相映红。
```
```
人面不知何处去， 桃花依旧笑春风。
```

[唐] 李白 《行路难·有耳莫洗颍川水》
```
有耳莫洗颍川水，有口莫食首阳蕨。 含光混世贵无名，何用孤高比云月？
```
```
吾观自古贤达人，功成不退皆殒身。 子胥既弃吴江上，屈原终投湘水滨。 陆机雄才岂自保？李斯税驾苦不早。 华亭鹤唳讵可闻？上蔡苍鹰何足道？ 君不见吴中张翰称达生，秋风忽忆江东行。 且乐生前一杯酒，何须身后千载名？
```

[宋] 苏轼 《卜算子 黄州定慧院寓居作》
```
缺月挂疏桐，漏断人初静。 时见幽人独往来，缥缈孤鸿影。(时见 一作：谁见)
```
```
惊起却回头，有恨无人省。 拣尽寒枝不肯栖，寂寞沙洲冷。
```

[宋] 晏殊 《蝶恋花·槛菊愁烟兰泣露》
```
槛菊愁烟兰泣露，[1] 罗幕轻寒，[2]
```
```
燕子双飞去。 明月不谙离恨苦， 斜光到晓穿朱户。[3] 昨夜西风凋碧树， 独上高楼， 望尽天涯路。 欲寄彩笺兼尺素，[4] 山长水阔知何处。
```

[现代] 毛泽东 《清平乐·六盘山》
```
天高云淡， 望断南飞雁。
```
```
不到长城非好汉， 屈指行程二万。 六盘山上高峰， 红旗漫卷西风。 今日长缨在手， 何时缚住苍龙？
```

[魏晋] 陶渊明 《归园田居 其三》
```
种豆南山下，草盛豆苗稀。 晨兴理荒秽，带月荷锄归。
```
```
道狭草木长，夕露沾我衣。 衣沾不足惜，但使愿无违。
```

[唐] 孟郊 《 游子吟 / 迎母漂上作》
```
慈母手中线，游子身上衣。 临行密密缝，意恐迟迟归。
```
```
谁言寸草心，报得三春晖。
```

[宋] 朱熹 《春日》
```
胜日寻芳泗水滨，无边光景一时新。 等闲识得东风面，万紫千红总是春。
```

[宋] 苏轼 《春宵》
```
春宵一刻值千金，花有清香月有阴。 歌管楼台声细细，秋千院落夜沉沉。
```

[唐] 李商隐 《嫦娥》
```
云母屏风烛影深，长河渐落晓星沉。 嫦娥应悔偷灵药，碧海青天夜夜心。
```

[唐] 白居易 《钱塘湖春行》
```
孤山寺北贾亭西，水面初平云脚低。 几处早莺争暖树，谁家新燕啄春泥。
```
```
乱花渐欲迷人眼，浅草才能没马蹄。 最爱湖东行不足，绿杨阴里白沙堤。
```

[宋] 文天祥 《过零丁洋》
```
辛苦遭逢起一经，干戈寥落四周星。 山河破碎风飘絮，身世浮沉雨打萍。
```
```
惶恐滩头说惶恐，零丁洋里叹零丁。 人生自古谁无死，留取丹心照汗青。
```

[先秦] 诗经 《采薇》
```
采薇采薇，薇亦作止。 曰归曰归，岁亦莫止。
```
```
靡家靡室，猃狁之故。 不遑启居，猃狁之故。 采薇采薇，薇亦柔止。 曰归曰归，心亦忧止。 忧心烈烈，载饥载渴。 我戍未定，靡使归聘。 采薇采薇，薇亦刚止。 曰归曰归，岁亦阳止。 王事靡盬，不遑启处。 忧心孔疚，我行不来。 彼尔维何，维常之华。 彼路斯何，君子之车。 戎车既驾，四牡业业。 岂敢定居，一月三捷。 驾彼四牡，四牡騤騤。 君子所依，小人所腓。 四牡翼翼，象弭鱼服。 岂不日戒，猃狁孔棘。 昔我往矣，杨柳依依。 今我来思，雨雪霏霏。 行道迟迟，载渴载饥。 我心伤悲，莫知我哀。
```

[唐] 李白 《把酒问月》
```
青天有月来几时，我今停杯一问之： 人攀明月不可得，月行却与人相随？
```
```
皎如飞镜临丹阙，绿烟灭尽清辉发？ 但见宵从海上来，宁知晓向云间没？ 白兔捣药秋复春，嫦娥孤栖与谁邻？ 今人不见古时月，今月曾经照古人。 古人今人若流水，共看明月皆如此。 唯愿当歌对酒时，月光长照金樽里。
```

[唐] 李白 《下终南山过斛斯山人宿置酒》
```
暮从碧山下，山月随人归。 却顾所来径，苍苍横翠微。
```
```
相携及田家，童稚开荆扉。 绿竹入幽径，青萝拂行衣。 欢言得所憩，美酒聊共挥。 长歌吟松风，曲尽河星稀。 我醉君复乐，陶然共忘机。
```

[宋] 柳永 《望海潮·东南形胜》
```
东南形胜，三吴都会，钱塘自古繁华。 烟柳画桥，风帘翠幕，参差十万人家。
```
```
云树绕堤沙，怒涛卷霜雪，天堑无涯。 市列珠玑，户盈罗绮竞豪奢。 重湖叠瓛清嘉，有三秋桂子，十里荷花。 羌管弄晴，菱歌泛夜，嬉嬉钓叟莲娃。 千骑拥高牙，乘醉听箫鼓吟赏烟霞。 异日图将好景，归去凤池夸。
```

[清] 曹雪芹 《葬花吟》
```
花谢花飞花满天，红消香断有谁怜？ 游丝软系飘春榭，落絮轻沾扑绣帘？
```
```
闺中女儿惜春暮，愁绪满怀无释处； 手把花锄出绣闺，忍踏落花来复去？ 柳丝榆荚自芳菲，不管桃飘与李飞； 桃李明年能再发，明年闺中知有谁？ 三月香巢已垒成，梁间燕子太无情！ 明年花发虽可啄， 却不道人去梁空巢也倾。 一年三百六十日，风刀霜剑严相逼； 明媚鲜妍能几时，一朝飘泊难寻觅。 花开易见落难寻，阶前闷杀葬花人； 独倚花锄泪暗洒，洒上空枝见血痕。 杜鹃无语正黄昏，荷锄归去掩重门； 青灯照壁人初睡，冷雨敲窗被未温。 为奴底事倍伤神，半为怜春半恼春： 怜春忽至恼忽去，至又无言去不闻。 昨宵庭外悲歌发，知是花魂与鸟魂？ 花魂鸟魂总难留，鸟自无言花自羞； 愿奴胁下生双翼，随花飞到天尽头。 天尽头，何处有香丘？ 未若锦囊收艳骨，一抔净土掩风流； 质本洁来还洁去，强于污淖陷渠沟。 尔今死去侬收葬，未卜侬身何日丧？ 侬今葬花人笑痴，他年葬侬知是谁？ 试看春残花渐落，便是红颜老死时； 一朝春尽红颜老，花落人亡两不知！
```

[现代] 毛泽东 《水调歌头·重上井冈山》
```
久有凌云志， 重上井冈山。
```
```
千里来寻故地， 旧貌变新颜。 到处莺歌燕舞， 更有潺潺流水， 高路入云端。 过了黄洋界， 险处不须看。 风雷动， 旌旗奋， 是人寰。 三十八年过去， 弹指一挥间。 可上九天揽月， 可下五洋捉鳖， 谈笑凯歌还。 世上无难事， 只要肯登攀。
```

[宋] 林升 《题临安邸》
```
山外青山楼外楼，西湖歌舞几时休？ 暖风熏得游人醉，直把杭州作汴州。
```

[宋] 欧阳修 《蝶恋花·庭院深深深几许》
```
庭院深深深几许，[1] 杨柳堆烟，[2]
```
```
帘幕无重数。 玉勒雕鞍游冶处，[3] 楼高不见章台路。[4] 雨横风狂三月暮， 门掩黄昏， 无计留春住。 泪眼问花花不语， 乱红飞过秋千去。[5]
```

[现代] 毛泽东 《念奴娇·昆仑》
```
横空出世，莽昆仑，阅尽人间春色。 飞起玉龙三百万，搅得周天寒彻。
```
```
夏日消溶，江河横溢，人或为鱼鳖。 千秋功罪，谁人曾与评说？ 而今我谓昆仑：不要这高，不要这多雪。 安得倚天抽宝剑，把汝裁为三截？ 一截遗欧，一截赠美，一截还东国。 太平世界，环球同此凉热。
```

[唐] 李白 《短歌行》
```
白日何短短，百年苦易满。苍穹浩茫茫，万劫太极长。 麻姑垂两鬓，一半已成霜。天公见玉女，大笑亿千场。
```
```
吾欲揽六龙，回车挂扶桑。北斗酌美酒，劝龙各一觞。 富贵非所愿，与人驻颜光。
```

[唐] 李白 《月下独酌其一》
```
花间一壶酒，独酌无相亲。 举杯邀明月，对影成三人。
```
```
月既不解饮，影徒随我身。 暂伴月将影，行乐须及春。 我歌月徘徊，我舞影零乱。 醒时同交欢，醉后各分散。(同交欢 一作：相交欢) 永结无情游，相期邈云汉。
```

[唐] 杜甫 《秋兴八首》
```
玉露凋伤枫树林，巫山巫峡气萧森。 江间波浪兼天涌，塞上风云接地阴。
```
```
丛菊两开他日泪，孤舟一系故园心。 寒衣处处催刀尺，白帝城高急暮砧。 夔府孤城落日斜，每依南斗望京华。 听猿实下三声泪，奉使虚随八月查。 画省香炉违伏枕，山楼粉堞隐悲笳。 请看石上藤萝月，已映洲前芦荻花。 千家山郭静朝晖，一日江楼坐翠微。 信宿渔人还泛泛，清秋燕子故飞飞。 匡衡抗疏功名薄，刘向传经心事违。 同学少年多不贱，五陵衣马自轻肥。 闻道长安似弈棋，百年世事不胜悲。 王侯第宅皆新主，文武衣冠异昔时。 直北关山金鼓振，征西车马羽书迟。 鱼龙寂寞秋江冷，故国平居有所思。 蓬莱宫阙对南山，承露金茎霄汉间。 西望瑶池降王母，东来紫气满函关。 云移雉尾开宫扇，日绕龙鳞识圣颜。 一卧沧江惊岁晚，几回青琐照朝班。 瞿唐峡口曲江头，万里风烟接素秋。 花萼夹城通御气，芙蓉小苑入边愁。 朱帘绣柱围黄鹤，锦缆牙樯起白鸥。 回首可怜歌舞地，秦中自古帝王州。 昆明池水汉时功，武帝旌旗在眼中。 织女机丝虚月夜，石鲸鳞甲动秋风。 波漂菰米沈云黑，露冷莲房坠粉红。 关塞极天唯鸟道，江湖满地一渔翁。 昆吾御宿自逶迤，紫阁峰阴入渼陂。 香稻啄馀鹦鹉粒，碧梧栖老凤凰枝。 佳人拾翠春相问，仙侣同舟晚更移。 彩笔昔游干气象，白头吟望苦低垂。
```

[唐] 贺知章 《咏柳》
```
碧玉妆成一树高，万条垂下绿丝绦。 不知细叶谁裁出，二月春风似剪刀。
```

[唐] 李白 《客中行》
```
兰陵美酒郁金香，玉碗盛来琥珀光。 但使主人能醉客，不知何处是他乡。
```

[宋] 陆游 《冬夜读书示子聿》
```
古人学问无遗力，少壮工夫老始成。 纸上得来终觉浅，绝知此事要躬行。
```

[先秦] 诗经 《氓》
```
氓之蚩蚩，抱布贸丝。匪来贸丝，来即我谋。 送子涉淇，至于顿丘。匪我愆期，子无良媒。
```
```
将子无怒，秋以为期。 乘彼垝垣，以望复关。不见复关，泣涕涟涟。 既见复关，载笑载言。尔卜尔筮，体无咎言。 以尔车来，以我贿迁。 桑之未落，其叶沃若。于嗟鸠兮，无食桑葚； 于嗟女兮，无与士耽。士之耽兮，犹可说也； 女之耽兮，不可说也。 桑之落矣，其黄而陨。自我徂尔，三岁食贫。 淇水汤汤，渐车帷裳。女也不爽，士贰其行。 士也罔极，二三其德。 三岁为妇，靡室劳矣；夙兴夜寐，靡有朝矣。 言既遂矣，至于暴矣。兄弟不知，咥其笑矣。 静言思之，躬自悼矣。 及尔偕老，老使我怨。淇则有岸，隰则有泮。 总角之宴，言笑晏晏。信誓旦旦，不思其反。 反是不思，亦已焉哉！
```

[魏晋] 曹操 《龟虽寿》
```
神龟虽寿，犹有竟时。 腾蛇乘雾，终为土灰。(腾 一作：螣)
```
```
老骥伏枥，志在千里。 烈士暮年，壮心不已。 盈缩之期，不但在天； 养怡之福，可得永年。 幸甚至哉，歌以咏志。
```

[唐] 李煜 《相见欢·林花谢了春红》
```
林花谢了春红，[2] 太匆匆，
```
```
无奈朝来寒雨晚来风。 胭脂泪，[3] 相留醉， 几时重，[4] 自是人生长恨水长东。
```

[宋] 柳永 《八声甘州·对潇潇暮雨洒江天》

[宋] 辛弃疾 《丑奴儿 书博山道中壁》
```
少年不识愁滋味，爱上层楼。爱上层楼。为赋新词强说愁。 而今识尽愁滋味，欲说还休。欲说还休。却道天凉好个秋。
```

[清] 纳兰性德 《浣溪沙》
```
谁念西风独自凉 萧萧黄叶闭疏窗
```
```
沉思往事立残阳 被酒莫惊春睡重 赌书消得泼茶香 当时只道是寻常
```

[唐] 高适 《别董大二首》
```
千里黄云白日曛，北风吹雁雪纷纷。 莫愁前路无知己，天下谁人不识君。
```
```
六翮飘飖私自怜，一离京洛十馀年。 丈夫贫践应未足，今日相逢无酒钱。
```

[唐] 杜牧 《秋夕》
```
红烛秋光冷画屏，轻罗小扇扑流萤。 天阶夜色凉如水，坐看牵牛织女星。
```

[魏晋] 陶渊明 《归园田居 其一》
```
少无适俗韵，性本爱丘山。 误落尘网中，一去三十年。(误落 一作：误入)
```
```
羁鸟恋旧林，池鱼思故渊。 开荒南野际，守拙归园田。 方宅十余亩，草屋八九间。 榆柳荫后檐，桃李罗堂前。 暧暧远人村，依依墟里烟。 狗吠深巷中，鸡鸣桑树颠。(颠 通 巅) 户庭无尘杂，虚室有余闲。 久在樊笼里，复得返自然。
```

[宋] 陆游 《示儿》
```
死去元知万事空，但悲不见九州同。 王师北定中原日，家祭无忘告乃翁。
```

[唐] 王维 《送别》
```
下马饮君酒，问君何所之。 君言不得意，归卧南山陲。
```
```
但去莫复问，白云无尽时。
```

[宋] 朱熹 《观书有感》
```
半亩方塘一鉴开，天光云影共徘徊。 问渠那得清如许，为有源头活水来。
```

[唐] 孟郊 《登科后》
```
昔日龌龊不足夸，今朝放荡思无涯。 春风得意马蹄疾，一日看尽长安花。
```

[唐] 王建 《十五夜望月》
```
中庭地白树栖鸦， 冷露无声湿桂花。
```
```
今夜月明人尽望， 不知秋思落谁家？
```

[唐] 王维 《山中》
```
荆溪白石出，天寒红叶稀。 山路元无雨，空翠湿人衣。
```

[宋] 杨万里 《小池》
```
泉眼无声惜细流， 树阴照水爱晴柔。
```
```
小荷才露尖尖角， 早有蜻蜓立上头。
```

[宋] 苏轼 《题西林壁》
```
横看成岭侧成峰，远近高低各不同。 不识庐山真面目，只缘身在此山中。
```

[唐] 白居易 《忆江南·江南好》
```
江南好， 风景旧曾谙。[1]
```
```
日出江花红胜火， 春来江水绿如蓝，[2] 能不忆江南。
```

[宋] 叶绍翁 《游园不值》
```
应怜屐齿印苍苔，小扣柴扉久不开。 春色满园关不住，一枝红杏出墙来。
```

[唐] 孟浩然 《临洞庭上张丞相》
```
八月湖水平，涵虚混太清。 气蒸云梦泽，波撼岳阳城。
```
```
欲济无舟楫，端居耻圣明。 坐观垂钓者，徒有羡鱼情。
```

[唐] 岑参 《逢入京使》
```
故园东望路漫漫，双袖龙钟泪不干。 马上相逢无纸笔，凭君传语报平安。
```

[唐] 李白 《春夜洛城闻笛》
```
谁家玉笛暗飞声，散入春风满洛城。 此夜曲中闻折柳，何人不起故园情。
```

[宋] 李清照 《点绛唇·蹴[1]罢秋千》
```
蹴罢秋千，起来慵整纤纤手。 露浓花瘦，薄汗轻衣透。
```
```
见客入来，袜刬金钗溜。和羞走， 倚门回首，却把青梅嗅。
```

[宋] 苏轼 《水调歌头 黄州快哉亭赠张偓佺》
```
落日绣帘卷，亭下水连空。 知君为我新作，窗户湿青红。
```
```
长记平山堂上，欹枕江南烟雨，杳杳没孤鸿。 认得醉翁语，山色有无中。 一千顷，都镜净，倒碧峰。 忽然浪起，掀舞一叶白头翁。 堪笑兰台公子，未解庄生天籁，刚道有雌雄。 一点浩然气，千里快哉风。
```

[宋] 陆游 《诉衷情·当年万里觅封侯》
```
当年万里觅封侯，匹马戍梁州。 关河梦断何处，尘暗旧貂裘。
```
```
胡未灭，鬓先秋，泪空流。 此身谁料，心在天山，身老沧洲！
```

[唐] 李贺 《雁门太守行》
```
黑云压城城欲摧，甲光向日金鳞开。 角声满天秋色里，塞上燕脂凝夜紫。
```
```
半卷红旗临易水，霜重鼓寒声不起。 报君黄金台上意，提携玉龙为君死！
```

[唐] 白居易 《卖炭翁》
```
卖炭翁， 伐薪烧炭南山中。
```
```
满面尘灰烟火色， 两鬓苍苍十指黑。 卖炭得钱何所营？ 身上衣裳口中食。 可怜身上衣正单， 心忧炭贱愿天寒。 夜来城外一尺雪， 晓驾炭车辗冰辙。 牛困人饥日已高， 市南门外泥中歇。 翩翩两骑来是谁？ 黄衣使者白衫儿。 手把文书口称敕， 回车叱牛牵向北。 一车炭， 千余斤， 官使驱将惜不得。 半匹红纱一丈绫， 系向牛头充炭直。
```

[清] 纳兰性德 《浣溪沙》
```
残雪凝辉冷画屏，落梅横笛已三更，更无人处月胧明。 我是人间惆怅客，知君何事泪纵横。断肠声里忆平生。
```

[宋] 汪洙 《神童诗》
```
天子重英豪，文章教尔曹。 万般皆下品，惟有读书高。
```
```
少小须勤学，文章可立身。 满朝朱紫贵，尽是读书人。 学问勤中得，萤窗万卷书。 三冬今足用，谁笑腹空虚。 自小多才学，平生志气高。 别人怀宝剑，我有笔如刀。 朝为田舍郎，暮登天子堂。 将相本无种，男儿当自强。 学乃身之宝，儒为席上珍。 君看为宰相，必用读书人。 莫道儒冠误，诗书不负人。 达而相天下，穷则善其身。 遗子黄金宝，何如教一经。 姓名书锦轴，朱紫佐朝廷。 古有千文义，须知后学通。 圣贤俱间出，以此发蒙童。 神童衫子短，袖大惹春风。 未去朝天子，先来谒相公。 大比因时举，乡书以类升。 名题仙桂籍，天府快先登。 喜中青钱选，才高压众英。 萤窗新脱迹，雁塔早题名。 年少初登第，皇都得意回。 禹门三汲浪，平地一声雷。 一举登科日，双亲未老时。 锦衣归故里，端的是男儿。 玉殿传金榜，君恩与状头。 英雄三百辈，随我步瀛洲。 慷慨丈夫志，生当忠孝门。 为官须作相，及第必争先。 宫殿岧嶢耸，街衢竞物华。 风云今际会，千古帝王家。 日月光天德，山河壮帝居。 太平无以报，愿上万言书。 久旱逢甘雨，他乡遇故知。 洞房花烛夜，金榜题名时。 土脉阳和动，韶华满眼新。 一枝梅破腊，万象渐回春。 柳色侵衣绿，桃花映酒红。 长安游冶子，日日醉春风。 淑景余三月，莺花已半稀。 欲沂谁氏子，三叹咏而归。 数点雨余雨，一番寒食寒。 杜鹃花发处，血泪染成丹。 春到清明好，晴添锦绣文。 年年当此节，底事雨纷纷。 风阁黄昏雨，开轩纳晚凉。 月华当户白，何处递荷香。 漏尽金风冷，堂虚玉露清。 穷经谁氏子，独坐对寒檠。 秋景今宵半，天高月倍明。 南楼谁宴赏，丝竹奏清音。 一雨初收霁，金风物送凉。 书窗应自爽，灯火夜偏长。 庭下陈瓜果，云端望采车。 争如郝隆子，只哂腹中书。 九日龙山饮，黄花笑逐臣。 醉看风落帽，舞爱月留人。 昨日登高罢，今朝再举觞。 菊花何太苦，遭此两重阳。 帘外三竿日，新添一线长。 登台观气象，云物望中祥。 时值喜平候，年华又欲催。 江南先得暖，梅蕊已先开。 冬季更筹尽，春随斗柄回。 寒喧一夜隔，客髯两年催。 解落三秋叶，能开二月花。 过江千尺浪，入竹万杆斜。 人在艳阳中，桃花映面红。 年年二三月，底事笑春风。 院落沉沉晓，花开白雪香。 一枝轻带雨，泪湿贵妃妆。 枝缀霜皑白，无言笑晓风。 清芳谁是侣，色间小桃红。 倾国姿容别，多开富贵家。 临轩一赏后，轻薄万千花。 墙角一枝梅，凌寒独自开。 遥知不是雪，惟有暗香来。 柯干如金石，心坚耐岁寒。 平生谁结友，宜共竹松看。 居可无君子，交情耐岁寒。 春风频动处，日日报平安。 春水满沼泽，夏云多奇峰。 秋月扬明辉，冬岭秀孤松。 诗酒琴棋客，风花雪月天。 有名闲富贵，无事散神仙。 道院迎仙客，书道隐相儒。 庭裁栖凤竹，池养化龙鱼。 春游芳草地，夏赏绿荷池。 秋饮黄花酒，冬吟白雪诗。
```

[唐] 朱庆余 《近试上张水部》
```
洞房昨夜停红烛，待晓堂前拜舅姑。 妆罢低声问夫婿，画眉深浅入时无？
```

[宋] 陆游 《游山西村》
```
莫笑农家腊酒浑，丰年留客足鸡豚。 山重水复疑无路，柳暗花明又一村。
```
```
箫鼓追随春社近，衣冠简朴古风存。 从今若许闲乘月，拄杖无时夜叩门。
```

[魏晋] 曹植 《七步诗》
```
煮豆燃豆萁，豆在釜中泣。 本是同根生，相煎何太急。
```
```
(版本2) 煮豆持作羹，漉菽以为汁， 萁在釜下燃，豆在釜中泣。 本自同根生，相煎何太急。
```

[唐] 张泌 《寄人》
```
别梦依依到谢家，小廊回合曲阑斜。 多情只有春庭月，犹为离人照落花。
```

[唐] 韩愈 《晚春》
```
草树知春不久归，百般红紫斗芳菲。 杨花榆荚无才思，惟解漫天作雪飞。
```

[唐] 杜甫 《赠花卿》
```
锦城丝管日纷纷，半入江风半入云。 此曲只应天上有，人间能得几回闻。
```

[唐] 白居易 《长相思·汴水流》
```
汴水流，泗水流， 流到瓜洲古渡头，
```
```
吴山点点愁。 思悠悠，恨悠悠， 恨到归时方始休， 月明人倚楼。
```

[唐] 杜甫 《兵车行》
```
车辚辚，马萧萧，行人弓箭各在腰。 耶娘妻子走相送，尘埃不见咸阳桥。
```
```
牵衣顿足阑道哭，哭声直上干云霄。 道傍过者问行人，行人但云点行频。 或从十五北防河，便至四十西营田。 去时里正与裹头，归来头白还戍边。 边亭流血成海水，武皇开边意未已。 君不闻汉家山东二百州，千村万落生荆杞。 纵有健妇把锄犁，禾生陇亩无东西。 况复秦兵耐苦战，被驱不异犬与鸡。 长者虽有问，役夫敢申恨。 且如今年冬，未休关西卒。 县官急索租，租税从何出。 信知生男恶，反是生女好。 生女犹是嫁比邻，生男埋没随百草。 君不见青海头，古来白骨无人收。 新鬼烦冤旧鬼哭，天阴雨湿声啾啾。
```

[唐] 杜甫 《江村》
```
清江一曲抱村流，长夏江村事事幽。 自去自来堂上燕，相亲相近水中鸥。
```
```
老妻画纸为棋局，稚子敲针作钓钩。 多病所须唯药物，微躯此外更何求。
```

[唐] 杜甫 《月夜忆舍弟》
```
戍鼓断人行，秋边一雁声。 露从今夜白，月是故乡明。
```
```
有弟皆分散，无家问死生。 寄书长不避，况乃未休兵。
```

[唐] 李煜 《破阵子·四十年来家国》
```
四十年来家国，三千里地山河。 凤阁龙楼连霄汉，玉树琼枝作烟萝，几曾识干戈？
```
```
一旦归为臣虏，沈腰潘鬓消磨。 最是仓皇辞庙日，教坊犹奏别离歌，垂泪对宫娥。
```

[唐] 刘禹锡 《望洞庭》
```
湖光秋月两相和，潭面无风镜未磨。 遥望洞庭山水色，白银盘里一青螺。(山水色 一作：山水翠)
```

[唐] 刘禹锡 《竹枝》
```
杨柳青青江水平， 闻郎江上唱歌声。
```
```
东边日出西边雨， 道是无晴却有晴。
```

[元] 元好问 《摸鱼儿·雁丘词》
```
问世间，情为何物，直教生死相许？ 天南地北双飞客，老翅几回寒暑！
```
```
欢乐趣，离别苦，是中更有痴儿女。 君应有语：渺万里层云， 千山暮雪，只影向谁去！ 横汾路，寂寞当年箫鼓， 荒烟依旧平楚。 招魂楚些何嗟及，山鬼自啼风雨。 天也妒，未信与，莺儿燕子俱黄土。 千秋万古，为留待骚人， 狂歌痛饮，来访雁丘处。
```

[清] 龚自珍 《己亥杂诗》
```
浩荡离愁白日斜， 吟鞭东指即天涯。
```
```
落红不是无情物， 化作春泥更护花。
```

[清] 郑燮 《竹石》
```
咬定青山不放松，立根原在破岩中。 千磨万击还坚劲，任尔东西南北风。
```

[现代] 毛泽东 《满江红·和郭沫若同志》
```
小小寰球，有几个苍蝇碰壁。 嗡嗡叫，几声凄厉，几声抽泣。
```
```
蚂蚁缘槐夸大国，蚍蜉撼树谈何易。 正西风落叶下长安，飞鸣镝。 多少事，从来急； 天地转，光阴迫。 一万年太久，只争朝夕。 四海翻腾云水怒，五洲震荡风雷激。 要扫除一切害人虫，全无敌。
```

[现代] 毛泽东 《清平乐·会昌》
```
东方欲晓， 莫道君行早。
```
```
踏遍青山人未老， 风景这边独好。 会昌城外高峰， 颠连直接东溟。 战士指看南粤， 更加郁郁葱葱。
```

[宋] 苏轼 《水调歌头·安石在东海》
```
安石在东海，从事鬓惊秋。 中年亲友难别，丝竹缓离愁。
```
```
一旦功成名遂，准拟东还海道，扶病入西州。 雅志困轩冕，遗恨寄沧洲。 岁云暮，须早计，要褐裘。 故乡归去千里，佳处辄迟留。 我醉歌时君和，醉倒须君扶我，惟酒可忘忧。 一任刘玄德，相对卧高楼。
```

[宋] 李清照 《如梦令·谁伴明窗独坐》
```
谁伴明窗独坐，我共影儿俩个。 灯尽欲眠时，影也把人抛躲。
```
```
无那，无那， 好个凄凉的我。
```

[唐] 韩翃 《寒食》
```
春城无处不飞花，寒食东风御柳斜。 日暮汉宫传蜡烛，轻烟散入五侯家。
```

[唐] 王湾 《次北固山下》
```
客路青山外，行舟绿水前。(青山外 一作：青山下) 潮平两岸阔，风正一帆悬。
```
```
海日生残夜，江春入旧年。 乡书何处达？归雁洛阳边。
```

[唐] 王维 《观猎》
```
风劲角弓鸣，将军猎渭城。 草枯鹰眼疾，雪尽马蹄轻。
```
```
忽过新丰市，还归细柳营。 回看射雕处，千里暮云平。
```

[唐] 白居易 《观刈麦》
```
田家少闲月，五月人倍忙。 夜来南风起，小麦覆陇黄。
```
```
妇姑荷箪食，童稚携壶浆。 相随饷田去，丁壮在南冈。 足蒸暑土气，背灼炎天光。 力尽不知热，但惜夏日长。 复有贫妇人，抱子在背傍。 右手秉遗穗，左臂悬敝筐。 听其相顾言，闻者为悲伤。 田家输税尽，拾此充饥肠。 今我何功德，曾不事农桑。 吏禄三百石，岁晏有余粮。 念此私自愧，尽日不能忘。
```

[先秦] 诗经 《击鼓》
```
击鼓其镗，踊跃用兵。土国城漕，我独南行。 从孙子仲，平陈与宋。不我以归，忧心有忡。
```
```
爰居爰处？爰丧其马？于以求之？于林之下。 死生契阔，与子成说。执子之手，与子偕老。 于嗟阔兮，不我活兮。于嗟洵兮，不我信兮。
```

[先秦] 诗经 《黍离》
```
彼黍离离，彼稷之苗。行迈靡靡，中心摇摇。 知我者谓我心忧，不知我者谓我何求。
```
```
悠悠苍天！此何人哉？ 彼黍离离，彼稷之穗。行迈靡靡，中心如醉。 知我者谓我心忧，不知我者谓我何求。 悠悠苍天！此何人哉？ 彼黍离离，彼稷之实。行迈靡靡，中心如噎。 知我者谓我心忧，不知我者谓我何求。 悠悠苍天！此何人哉？
```

[先秦] 先秦无名 《越人歌》
```
今夕何夕兮，搴舟中流。 今日何日兮，得与王子同舟。
```
```
蒙羞被好兮，不訾诟耻。 心几烦而不绝兮，得知王子。 山有木兮木有枝， 心悦君兮君不知？
```

[唐] 杜甫 《石壕吏》
```
暮投石壕村，有吏夜捉人。老翁逾墙走，老妇出门看。 吏呼一何怒，妇啼一何苦。听妇前致词，三男邺城戍。
```
```
一男附书至，二男新战死。存者且偷生，死者长已矣。 室中更无人，惟有乳下孙。有孙母未去，出入无完裙。 老妪力虽衰，请从吏夜归。急应河阳役，犹得备晨炊。 夜久语声绝，如闻泣幽咽。天明登前途，独与老翁别。
```

[唐] 杜牧 《过华清宫绝句三首》
```
长安回望绣成堆，山顶千门次第开。 一骑红尘妃子笑，无人知是荔枝来。
```
```
新丰绿树起黄埃，数骑渔阳探使回。 霓裳一曲千峰上，舞破中原始下来。 万国笙歌醉太平，倚天楼殿月分明。 云中乱拍禄山舞，风过重峦下笑声。
```

[唐] 李白 《庐山谣寄卢侍御虚舟》
```
我本楚狂人，凤歌笑孔丘。 手持绿玉杖，朝别黄鹤楼。
```
```
五岳寻仙不辞远，一生好入名山游。 庐山秀出南斗傍，屏风九叠云锦张， 影落明湖青黛光。金阙前开二峰长， 银河倒挂三石梁。香炉瀑布遥相望， 回崖沓嶂凌苍苍。翠影红霞映朝日， 鸟飞不到吴天长。登高壮观天地间， 大江茫茫去不还。黄云万里动风色， 白波九道流雪山。 好为庐山谣，兴因庐山发。 闲窥石镜清我心，谢公行处苍苔没。 早服还丹无世情，琴心三叠道初成。 遥见仙人彩云里，手把芙蓉朝玉京。 先期汗漫九垓上，愿接卢敖游太清。
```

[唐] 李白 《忆秦娥·箫声咽》
```
箫声咽， 秦娥梦断秦楼月。
```
```
秦楼月，年年柳色， 灞陵伤别。 乐游原上清秋节， 咸阳古道音尘绝。 音尘绝，西风残照， 汉家陵阙。
```

[唐] 刘禹锡 《浪淘沙》
```
九曲黄河万里沙，浪淘风簸自天涯。 如今直上银河去，同到牵牛织女家。
```

[唐] 王维 《积雨辋川庄作》
```
积雨空林烟火迟，蒸藜炊黍饷东菑。 漠漠水田飞白鹭，阴阴夏木啭黄鹂。
```
```
山中习静观朝槿，松下清斋折露葵。 野老与人争度罢，海鸥何事更相疑。
```

[唐] 元稹 《遣悲怀三首》
```
谢公最小偏怜女，自嫁黔娄百事乖。 顾我无衣搜荩箧，泥他沽酒拔金钗。
```
```
野蔬充膳甘长藿，落叶添薪仰古槐。 今日俸钱过十万，与君营奠复营斋。 昔日戏言身后事，今朝都到眼前来。 衣裳已施行看尽，针线犹存未忍开。 尚想旧情怜婢仆，也曾因梦送钱财。 诚知此恨人人有，贫贱夫妻百事哀。 闲坐悲君亦自悲，百年都是几多时。 邓攸无子寻知命，潘岳悼亡犹费辞。 同穴窅冥何所望，他生缘会更难期。 惟将终夜长开眼，报答平生未展眉。
```

[唐] 张籍 《节妇吟》
```
君知妾有夫，赠妾双明珠。 感君缠绵意，系在红罗褥[1]。
```
```
妾家高楼连苑起，良人持戟明光里[2]。 知君用心如明月，事夫誓拟同生死。 还君明珠双泪垂，恨不相逢未嫁时。
```

[现代] 毛泽东 《十六字令三首》
```
山，快马加鞭未下鞍。惊回首，离天三尺三。 山，倒海翻江卷巨澜。奔腾急，万马战犹酣。
```
```
山，刺破青天锷未残。天欲堕，赖以拄其间。
```

[现代] 毛泽东 《西江月·井冈山》
```
山下旌旗在望， 山头鼓角相闻。
```
```
敌军围困万千重， 我自岿然不动。 早已森严壁垒， 更加众志成城。 黄洋界上炮声隆， 报道敌军宵遁。
```

[唐] 李白 《峨眉山月歌》
```
峨眉山月半轮秋，影入平羌江水流。 夜发清溪向三峡，思君不见下渝州。
```

[宋] 苏轼 《江城子·墨云拖雨过西楼》
```
墨云拖雨过西楼。水东流。晚烟收。柳外残阳，回照动帘钩。今夜巫山真个好，花未落，酒新篘。 美人微笑转星眸。月花羞。捧金瓯。歌扇萦风，吹散一春愁。试问江南诸伴侣，谁似我，醉扬州。
```

[宋] 王安石 《泊船瓜洲》
```
京口瓜洲一水间，锺山只隔数重山。 春风又绿江南岸，明月何时照我还。
```

[宋] 苏轼 《水调歌头·昵昵儿女语》
```
昵昵儿女语，灯火夜微明。 恩怨尔汝来去，弹指泪和声。
```
```
忽变轩昂勇士，一鼓填然作气，千里不留行。 回首暮云远，飞絮搅青冥。 众禽里，真彩凤，独不鸣。 跻攀寸步千险，一落百寻轻。 烦子指间风雨，置我肠中冰炭，起坐不能平。 推手从归去，无泪与君倾。
```

[元] 白朴 《天净沙 秋》
```
孤村落日残霞，轻烟老树寒鸦。一点飞鸿影下，青山绿水，白草红叶黄花。
```

[唐] 李贺 《南园》
```
男儿何不带吴钩，收取关山五十州。 请君暂上凌烟阁，若个书生万户侯。
```

[唐] 韩愈 《早春呈水部张十八员外(初春小雨)》
```
天街小雨润如酥，草色遥看近却无。 最是一年春好处，绝胜烟柳满皇都。
```

[唐] 刘长卿 《送灵澈上人》
```
苍苍竹林寺，杳杳钟声晚。 荷笠带斜阳，青山独归远。
```

[唐] 张籍 《秋思》
```
洛阳城里见秋风，欲作家书意万重。 复恐匆匆说不尽，行人临发又开封。
```

[南北朝] 南北无名 《木兰辞》
```
唧唧复唧唧，木兰当户织。 不闻机杼声，唯闻女叹息。
```
```
问女何所思，问女何所忆。 女亦无所思，女亦无所忆。 昨夜见军帖，可汗大点兵， 军书十二卷，卷卷有爷名。 阿爷无大儿，木兰无长兄， 愿为市鞍马，从此替爷征。 东市买骏马，西市买鞍鞯， 南市买辔头，北市买长鞭。 旦辞爷娘去，暮宿黄河边。 不闻爷娘唤女声，但闻黄河流水鸣溅溅。 旦辞黄河去，暮至黑山头。 不闻爷娘唤女声，但闻燕山胡骑鸣啾啾。 万里赴戎机，关山度若飞。 朔气传金柝，寒光照铁衣。 将军百战死，壮士十年归。 归来见天子，天子坐明堂。 策勋十二转，赏赐百千强。 可汗问所欲，木兰不用尚书郎， 愿驰千里足，送儿还故乡。 爷娘闻女来，出郭相扶将。 阿姊闻妹来，当户理红妆。 小弟闻姊来，磨刀霍霍向猪羊。 开我东阁门，坐我西阁床。 脱我战时袍，著我旧时裳。 当窗理云鬓，对镜帖花黄。 出门看火伴，火伴皆惊忙。 同行十二年，不知木兰是女郎。 雄兔脚扑朔，雌兔眼迷离。 两兔傍地走，安能辨我是雄雌。
```

[宋] 卢梅坡 《雪梅》
```
梅雪争春未肯降，骚人搁笔费评章。 梅须逊雪三分白，雪却输梅一段香。
```

[先秦] 诗经 《无衣》
```
岂曰无衣？与子同袍。 王于兴师，修我戈矛，与子同仇！
```
```
岂曰无衣？与子同泽。 王于兴师，修我矛戟[1]，与子偕作！ 岂曰无衣？与子同裳。 王于兴师，修我甲兵，与子偕行！
```

[唐] 杜甫 《佳人》
```
绝代有佳人，幽居在空谷。 自云良家女，零落依草木。
```
```
关中昔丧乱，兄弟遭杀戮。 官高何足论，不得收骨肉。 世情恶衰歇，万事随转烛。 夫婿轻薄儿，新人美如玉。 合昏尚知时，鸳鸯不独宿。 但见新人笑，那闻旧人哭。 在山泉水清，出山泉水浊。 侍婢卖珠回，牵萝补茅屋。 摘花不插发，采柏动盈掬。 天寒翠袖薄，日暮倚修竹。
```

[唐] 杜甫 《客至》
```
舍南舍北皆春水，但见群鸥日日来。 花径不曾缘客扫，蓬门今始为君开。
```
```
盘飧市远无兼味，樽酒家贫只旧醅。 肯与邻翁相对饮，隔篱呼取尽余杯。
```

[唐] 李白 《劳劳亭》
```
天下伤心处，劳劳送客亭。 春风知别苦，不遣柳条青。
```

[唐] 李煜 《相见欢·无言独上西楼》
```
无言独上西楼，月如钩。寂寞梧桐深院锁清秋。 剪不断，理还乱，是离愁。别是一般滋味在心头。(一般 一作：一番)
```

[唐] 王昌龄 《闺怨》
```
闺中少妇不知愁，春日凝妆上翠楼。 忽见陌头杨柳色，悔教夫婿觅封侯。
```

[唐] 元稹 《菊花》
```
秋丛绕舍似陶家， 遍绕篱边日渐斜。
```
```
不是花中偏爱菊， 此花开尽更无花。
```

[宋] 苏轼 《水龙吟 次韵章质夫杨花词》
```
似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被莺呼起。 不恨此花飞尽，恨西园，落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是离人泪。
```

[宋] 苏轼 《望江南 超然台作》
```
春未老，风细柳斜斜。试上超然台上看，半壕春水一城花。烟雨暗千家。 寒食后，酒醒却咨嗟。休对故人思故国，且将新火试新茶。诗酒趁年华。
```

[宋] 晏几道 《临江仙·梦后楼台高锁》
```
梦后楼台高锁，酒醒帘幕低垂。去年春恨却来时。落花人独立，微雨燕双飞。 记得小苹初见，两重心字罗衣。琵琶弦上说相思。当时明月在，曾照彩云归。
```

[宋] 蒋捷 《一剪梅 舟过吴江》
```
一片春愁待酒浇。江上舟摇，楼上帘招。秋娘渡与泰娘桥，风又飘飘，雨又萧萧。 何日归家洗客袍？银字笙调，心字香烧。流光容易把人抛，红了樱桃，绿了芭蕉。
```

[宋] 蒋捷 《虞美人 听雨》
```
少年听雨歌楼上， 红烛昏罗帐。
```
```
壮年听雨客舟中， 江阔云低，断雁叫西风。 而今听雨僧庐下， 鬓已星星也。 悲欢离合总无情， 一任阶前，点滴到天明。
```

[宋] 辛弃疾 《水龙吟 登建康赏心亭》
```
楚天千里清秋，水随天去秋无际。 遥岑远目，献愁供恨，玉簪螺髻。
```
```
落日楼头，断鸿声里，江南游子。 把吴钩看了，栏干拍遍， 无人会，登临意。 休说鲈鱼堪脍， 尽西风，季鹰归未？ 求田问舍，怕应羞见，刘郎才气。 可惜流年，忧愁风雨，树犹如此！ 倩何人唤取红巾翠袖， 揾[1]英雄泪！
```

[现代] 毛泽东 《菩萨蛮·黄鹤楼》
```
茫茫九派流中国， 沉沉一线穿南北。
```
```
烟雨莽苍苍， 龟蛇锁大江。 黄鹤知何去？ 剩有游人处。 把酒酹滔滔， 心潮逐浪高！
```

[现代] 毛泽东 《七律·到韶山》
```
别梦依稀咒逝川， 故园三十二年前。
```
```
红旗卷起农奴戟， 黑手高悬霸主鞭。 为有牺牲多壮志， 敢叫日月换新天。 喜看稻菽千重浪， 遍地英雄下夕烟。
```

[宋] 李清照 《一剪梅·红藕香残玉簟秋》
```
红藕香残玉簟秋。 轻解罗裳，
```
```
独上兰舟。 云中谁寄锦书来？ 雁字回时， 月满西楼。 花自飘零水自流。 一种相思， 两处闲愁。 此情无计可消除， 才下眉头， 却上心头。
```

[唐] 李白 《山中与幽人对酌》
```
两人对酌山花开，一杯一杯复一杯。 我醉欲眠卿且去，明朝有意抱琴来。
```

[宋] 苏轼 《浣溪沙》
```
西塞山边白鹭飞。散花洲外片帆微。桃花流水鳜鱼肥。自庇一身青箬笠，相随到处绿蓑衣。斜风细雨不须归。
```

[宋] 王安石 《梅花》
```
白玉堂前一树梅，为谁零落为谁开。 唯有春风最相惜，一年一度一归来。
```

[清] 袁枚 《苔》
```
白日不到处，青春恰自来。 苔花如米小，亦学牡丹开。
```

[宋] 翁卷 《乡村四月》
```
绿遍山原白满川，子规声里雨如烟。 乡村四月闲人少，才了蚕桑又插田。
```

[唐] 常建 《题破山寺后禅院》
```
清晨入古寺，初日照高林。 曲径通幽处，禅房花木深。
```
```
山光悦鸟性，潭影空人心。 万籁此俱寂，唯闻钟磬音。(版本一) 清晨入古寺，初日明高林。 竹径通幽处，禅房花木深。 山光悦鸟性，潭影空人心。 万籁此都寂，但馀钟磬音。(版本二) (馀 通：余)
```

[宋] 苏轼 《饮湖上，初晴后雨》
```
水光潋滟晴方好，山色空蒙雨亦奇。 欲把西湖比西子，淡妆浓抹总相宜。
```

[先秦] 诗经 《野有蔓草》
```
野有蔓草，零露漙[1]兮。 有美一人，清扬婉兮。
```
```
邂逅相遇，适我愿兮。 野有蔓草，零露瀼瀼[2]。 有美一人，婉如清扬。 邂逅相遇，与子偕臧。
```

[汉] 苏武 《留别妻》
```
结发为夫妻，恩爱两不疑。 欢娱在今夕，嬿婉及良时。
```
```
征夫怀远路，起视夜何其？ 参辰皆已没，去去从此辞。 行役在战场，相见未有期。 握手一长叹，泪为生别滋。 努力爱春华，莫忘欢乐时。 生当复来归，死当长相思。
```

[唐] 杜牧 《遣怀》
```
落魄江湖载酒行，楚腰纤细掌中轻。 十年一觉扬州梦，赢得青楼薄幸名。
```

[唐] 李白 《金陵酒肆留别》
```
风吹柳花满店香，吴姬压酒唤客尝。 金陵子弟来相送，欲行不行各尽觞。
```
```
请君试问东流水，别意与之谁短长。
```

[唐] 李白 《秋风清》
```
秋风清，秋月明。落叶聚还散，寒鸦栖复惊。 相思相见知何日，此时此夜难为情。
```

[唐] 李峤 《风》
```
解落三秋叶，能开二月花。 过江千尺浪，入竹万竿斜。
```

[唐] 李绅 《悯农》
```
锄禾日当午，汗滴禾下土。 谁知盘中餐，粒粒皆辛苦。
```

[唐] 刘希夷 《代悲白头翁》
```
洛阳城东桃李花，飞来飞去落谁家？ 洛阳女儿惜颜色，坐见落花长叹息。
```
```
今年花落颜色改，明年花开复谁在？ 已见松柏摧为薪，更闻桑田变成海。 古人无复洛城东，今人还对落花风。 年年岁岁花相似，岁岁年年人不同。 寄言全盛红颜子，应怜半死白头翁。 此翁白头真可怜，伊昔红颜美少年。 公子王孙芳树下，清歌妙舞落花前。 光禄池台文锦绣，将军楼阁画神仙。 一朝卧病无相识，三春行乐在谁边？ 宛转蛾眉能几时？须臾鹤发乱如丝。 但看古来歌舞地，唯有黄昏鸟雀悲。
```

[唐] 罗隐 《自遣》
```
得即高歌失即休， 多愁多恨亦悠悠。
```
```
今朝有酒今朝醉， 明日愁来明日愁。
```

[宋] 李清照 《点绛唇·寂寞深闺》
```
寂寞深闺，柔肠一寸愁千缕。惜春春去。几点催花雨。 倚遍阑干，只是无情绪。人何处。连天衰草，望断归来路。(草 一作：芳)
```

[宋] 李清照 《鹧鸪天·暗淡轻黄体性柔》
```
暗淡轻黄体性柔。情疏迹远只香留。何须浅碧深红色，自是花中第一流。(红 一作：轻) 梅定妒，菊应羞。画阑开处冠中秋。骚人可煞无情思，何事当年不见收。(阑 通：栏)
```

[宋] 苏轼 《浣溪沙·游蕲水清泉寺》
```
山下兰芽短浸溪，松间沙路净无泥，萧萧暮雨子规啼。 谁道人生无再少？门前流水尚能西！休将白发唱黄鸡。
```

[宋] 王安石 《登飞来峰》
```
飞来峰上千寻塔，闻说鸡鸣见日升。 不畏浮云遮望眼，只缘身在最高层。
```

[宋] 晏几道 《鹧鸪天·彩袖殷勤捧玉钟》
```
彩袖殷勤捧玉钟，[2] 当年拚却醉颜红。[3]
```
```
舞低杨柳楼心月，[4] 歌尽桃花扇底风。[5] 从别后，忆相逢，[6] 几回魂梦与君同。 今宵剩把银釭照，[7] 犹恐相逢是梦中。
```

[宋] 辛弃疾 《南乡子 登京口北固亭有怀》
```
何处望神州，满眼风光北固楼。 千古兴亡多少事，
```
```
悠悠，不尽长江滚滚流。 年少万兜鍪，坐断东南战未休。 天下英雄谁敌手？ 曹刘，生子当如孙仲谋。
```

[唐] 杜甫 《绝句二首》
```
迟日江山丽，春风花草香。 泥融飞燕子，沙暖睡鸳鸯。
```
```
江碧鸟逾白，山青花欲燃。 今春看又过，何日是归年。
```

[唐] 宋之问 《渡汉江》
```
岭外音书断，经冬复历春。 近乡情更怯，不敢问来人。
```

[唐] 贺知章 《回乡偶书二首》
```
少小离乡老大回，乡音难改鬓毛衰。 儿童相见不相识，笑问客从何处来。
```
```
离别家乡岁月多，近来人事半销磨。 唯有门前镜湖水，春风不改旧时波。
```

[唐] 李贺 《李凭箜篌引》
```
吴丝蜀桐张高秋，空山凝云颓不流。 江娥啼竹素女愁，李凭中国弹箜篌。
```
```
昆山玉碎凤凰叫，芙蓉泣露香兰笑。 十二门前融冷光，二十三丝动紫皇。 女娲炼石补天处，石破天惊逗秋雨。 梦入神山教神妪，老鱼跳波瘦蛟舞。 吴质不眠倚桂树，露脚斜飞湿寒兔。
```

[宋] 李清照 《绝句》
```
生当作人杰，死亦为鬼雄。 至今思项羽，不肯过江东。
```

[唐] 益嘉运 《伊州歌》
```
打起黄莺儿，莫教枝上啼。 啼时惊妾梦，不得到辽西。
```

[唐] 西鄙人 《哥舒歌》
```
北斗七星高，哥舒夜带刀。 至今窥牧马，不敢过临洮。
```

[唐] 张祜 《宫词》
```
故国三千里，深宫二十年。 一声何满子，双泪落君前。
```

[宋] 王安石 《泊船瓜洲》
```
京口瓜洲一水间，钟山只隔数重山。 春风又绿江南岸，明月何时照我还？
```

[唐] 李贺 《马》
```
大漠沙如雪，燕山月似钩。 何当金络脑，快走踏清秋。
```

[唐] 贺知章 《回乡偶书》
```
少小离家老大回，乡音无改鬓毛衰。 儿童相见不相识，笑问客从何处来。
```

[唐] 高骈 《山亭夏日》
```
绿树阴浓夏日长，楼台倒影入池塘。 水晶帘动微风起，满架蔷薇一院香。
```

[唐] 韩愈 《左迁至蓝关侄孙湘》
```
一封朝奏九重天，夕贬朝阳路八千。 欲为圣明除弊事，肯将衰朽惜残年。
```
```
云横秦岭家何在，雪拥蓝关马不前。 知汝远来应有意，好收吾骨瘴江边。
```

[宋] 苏轼 《惠崇春江晚景》
```
竹外桃花三两枝，春江水暖鸭先知。 篓蒿满地芦芽短，正是河豚欲上时。
```

[唐] 李商隐 《贾生》
```
宣室求贤访逐臣，贾生才调更无伦。 可怜夜半虚前席，不问苍生问鬼神。
```

[宋] 秦观 《浣溪沙》
```
漠漠轻寒上小楼，晓阴无赖似穷秋，淡烟滚滚画屏幽。 自在飞花轻似梦，无边丝雨细如愁，宝帘闲挂小银钩。
```

[唐] 李白 《菩萨蛮·平林漠漠烟如织》
```
平林漠漠烟如织，寒山一带伤心碧。 暝色入高楼，有人楼上愁。
```
```
玉阶空伫立，宿鸟归飞急。 何处是归程？长亭连短亭。
```

[宋] 陈与义 《临江仙 夜登小阁，忆洛中旧游》
```
忆昔午桥桥上饮，坐中多是豪英。长沟流月去无声。杏花疏影里，吹笛到天明。 二十余年如一梦，此身虽在堪惊。闲登小阁看新晴。古今多少事，渔唱起三更。
```

[先秦] 屈原 《天问》
```
曰：遂古之初，谁传道之？ 上下未形，何由考之？
```
```
冥昭瞢闇，谁能极之？ 冯翼惟像，何以识之？ 明明闇闇，惟时何为？ 阴阳三合，何本何化？ 圜则九重，孰营度之？ 惟兹何功，孰初作之？ 斡维焉系，天极焉加？ 八柱何当，东南何亏？ 九天之际，安放安属？ 隅隈多有，谁知其数？ 天何所沓？十二焉分？ 日月安属？列星安陈？ 出自汤谷，次于蒙氾。 自明及晦，所行几里？ 夜光何德，死则又育？ 厥利维何，而顾菟在腹？ 女歧无合，夫焉取九子？ 伯强何处？惠气安在？ 何阖而晦？何开而明？ 角宿未旦，曜灵安藏？ 不任汩鸿，师何以尚之？ 佥曰“何忧”，何不课而行之？ 鸱龟曳衔，鲧何听焉？ 顺欲成功，帝何刑焉？ 永遏在羽山，夫何三年不施？ 伯禹愎鲧，夫何以变化？ 纂就前绪，遂成考功。 何续初继业，而厥谋不同？ 洪泉极深，何以窴之？ 地方九则，何以坟之？ 河海应龙？何尽何历？ 鲧何所营？禹何所成？ 康回冯怒，坠何故以东南倾？ 九州安错？川谷何洿？ 东流不溢，孰知其故？ 东西南北，其修孰多？ 南北顺堕，其衍几何？ 昆仑县圃，其尻安在？ 增城九重，其高几里？ 四方之门，其谁从焉？ 西北辟启，何气通焉？ 日安不到？烛龙何照？ 羲和之未扬，若华何光？ 何所冬暖？何所夏寒？ 焉有石林？何兽能言？ 焉有虬龙、负熊以游？ 雄虺九首，鯈忽焉在？ 何所不死？长人何守？ 靡蓱九衢，枲华安居？ 灵蛇吞象，厥大何如？ 黑水、玄趾，三危安在？ 延年不死，寿何所止？ 鲮鱼何所？鬿堆焉处？ 羿焉彃日？乌焉解羽？ 禹之力献功，降省下土四方。 焉得彼嵞山女，而通之於台桑？ 闵妃匹合，厥身是继。 胡为嗜不同味，而快朝饱？ 启代益作后，卒然离蠥。 何启惟忧，而能拘是达？ 皆归射鞠，而无害厥躬。 何后益作革，而禹播降？ 启棘宾商，《九辨》、《九歌》。 何勤子屠母，而死分竟地？ 帝降夷羿，革孽夏民。 胡射夫河伯，而妻彼雒嫔？ 冯珧利决，封豨是射。 何献蒸肉之膏，而后帝不若？ 浞娶纯狐，眩妻爰谋。 何羿之射革，而交吞揆之？ 阻穷西征，岩何越焉？ 化为黄熊，巫何活焉？ 咸播秬黍，莆雚是营。 何由并投，而鲧疾修盈？ 白蜺婴茀，胡为此堂？ 安得夫良药，不能固臧？ 天式从横，阳离爰死。 大鸟何鸣，夫焉丧厥体？ 蓱号起雨，何以兴之？ 撰体胁鹿，何以膺之？ 鼇戴山抃，何以安之？ 释舟陵行，何之迁之？ 惟浇在户，何求于嫂？ 何少康逐犬，而颠陨厥首？ 女歧缝裳，而馆同爰止。 何颠易厥首，而亲以逢殆？ 汤谋易旅，何以厚之？ 覆舟斟寻，何道取之？ 桀伐蒙山，何所得焉？ 妹嬉何肆，汤何殛焉？ 舜闵在家，父何以鱞？ 尧不姚告，二女何亲？ 厥萌在初，何所意焉？ 璜台十成，谁所极焉？ 登立为帝，孰道尚之？ 女娲有体，孰制匠之？ 舜服厥弟，终然为害。 何肆犬豕，而厥身不危败？ 吴获迄古，南岳是止。 孰期去斯，得两男子？ 缘鹄饰玉，后帝是飨。 何承谋夏桀，终以灭丧？ 帝乃降观，下逢伊挚。 何条放致罚，而黎服大说？ 简狄在台，喾何宜？ 玄鸟致贻，女何喜， 该秉季德，厥父是臧。 胡终弊于有扈，牧夫牛羊？ 干协时舞，何以怀之？ 平胁曼肤，何以肥之？ 有扈牧竖，云何而逢？ 击床先出，其命何从？ 恆秉季德，焉得夫朴牛？ 何往营班禄，不但还来？ 昏微遵迹，有狄不宁。 何繁鸟萃棘，负子肆情？ 眩弟并淫，危害厥兄。 何变化以作诈，而後嗣逢长？ 成汤东巡，有莘爰极。 何乞彼小臣，而吉妃是得？ 水滨之木，得彼小子。 夫何恶之，媵有莘之妇？ 汤出重泉，夫何罪尤？ 不胜心伐帝，夫谁使挑之？ 会晁争盟，何践吾期？ 苍鸟群飞，孰使萃之？ 列击纣躬，叔旦不嘉。 何亲揆发，何周之命以咨嗟？ 授殷天下，其位安施？ 反成乃亡，其罪伊何？ 争遣伐器，何以行之？ 并驱击翼，何以将之？ 昭后成游，南土爰底。 厥利惟何，逢彼白雉？ 穆王巧挴，夫何周流？ 环理天下，夫何索求？ 妖夫曳衒，何号于市？ 周幽谁诛？焉得夫褒姒？ 天命反侧，何罚何佑？ 齐桓九会，卒然身杀。 彼王纣之躬，孰使乱惑？ 何恶辅弼，谗谄是服？ 比干何逆，而抑沉之？ 雷开何顺，而赐封之？ 何圣人之一德，卒其异方： 梅伯受醢，箕子详狂？ 稷维元子，帝何竺之？ 投之於冰上，鸟何燠之？ 何冯弓挟矢，殊能将之？ 既惊帝切激，何逢长之？ 伯昌号衰，秉鞭作牧。 何令彻彼岐社，命有殷国？ 迁藏就岐，何能依？ 殷有惑妇，何所讥？ 受赐兹醢，西伯上告。 何亲就上帝罚，殷之命以不救？ 师望在肆，昌何识？ 鼓刀扬声，后何喜？ 武发杀殷，何所悒？ 载尸集战，何所急？ 伯林雉经，维其何故？ 何感天抑坠，夫谁畏惧？ 皇天集命，惟何戒之？ 受礼天下，又使至代之？ 初汤臣挚，後兹承辅。 何卒官汤，尊食宗绪？ 勋阖、梦生，少离散亡。 何壮武历，能流厥严？ 彭铿斟雉，帝何飨？ 受寿永多，夫何久长？ 中央共牧，后何怒？ 蜂蛾微命，力何固？ 惊女采薇，鹿何祐？ 北至回水，萃何喜？ 兄有噬犬，弟何欲？ 易之以百两，卒无禄？ 薄暮雷电，归何忧？ 厥严不奉，帝何求？ 伏匿穴处，爰何云？ 荆勋作师，夫何长？ 悟过改更，我又何言？ 吴光争国，久余是胜。 何环穿自闾社丘陵，爰出子文？ 吾告堵敖以不长。 何试上自予，忠名弥彰？
```

[魏晋] 曹植 《白马篇》
```
白马饰金羁，连翩西北驰。借问谁家子，幽并游侠儿。 少小去乡邑，扬声沙漠垂。宿昔秉良弓，楛矢何参差。
```
```
控弦破左的，右发摧月支。仰手接飞猱，俯身散马蹄。 狡捷过猴猿，勇剽若豹螭。边城多警急，虏骑数迁移。 羽檄从北来，厉马登高堤。长驱蹈匈奴，左顾凌鲜卑。 弃身锋刃端，性命安可怀？父母且不顾，何言子与妻！ 名编壮士籍，不得中顾私。捐躯赴国难，视死忽如归！
```

[唐] 杜甫 《丽人行》
```
三月三日天气新，长安水边多丽人。 态浓意远淑且真，肌理细腻骨肉匀。
```
```
绣罗衣裳照暮春，蹙金孔雀银麒麟。 头上何所有，翠微榼叶垂鬓唇。 背后何所见，珠压腰衱稳称身。 就中云幕椒房亲，赐名大国虢与秦。 紫驼之峰出翠釜，水精之盘行素鳞。 犀箸厌饫久未下，銮刀缕切空纷纶。 黄门飞鞚不动尘，御厨络绎送八珍。 箫鼓哀吟感鬼神，宾从杂遝实要津。 后来鞍马何逡巡，当轩下马入锦茵。 杨花雪落覆白蘋，青鸟飞去衔红巾。 炙手可热势绝伦，慎莫近前丞相嗔。
```

[唐] 杜甫 《咏怀古迹五首》
```
支离东北风尘际，漂泊西南天地间。 三峡楼台淹日月，五溪衣服共云山。
```
```
羯胡事主终无赖，词客哀时且未还。 庾信平生最萧瑟，暮年诗赋动江关。 摇落深知宋玉悲，风流儒雅亦吾师。 怅望千秋一洒泪，萧条异代不同时。 江山故宅空文藻，云雨荒台岂梦思。 最是楚宫俱泯灭，舟人指点到今疑。 群山万壑赴荆门，生长明妃尚有村。 一去紫台连朔漠，独留青冢向黄昏。 画图省识春风面，环佩空归月夜魂。 千载琵琶作胡语，分明怨恨曲中论。 蜀主窥吴幸三峡，崩年亦在永安宫。 翠华想像空山里，玉殿虚无野寺中。 古庙杉松巢水鹤，岁时伏腊走村翁。 武侯祠屋常邻近，一体君臣祭祀同。 诸葛大名垂宇宙，宗臣遗像肃清高。 三分割据纡筹策，万古云霄一羽毛。 伯仲之间见伊吕，指挥若定失萧曹。 福移汉祚难恢复，志决身歼军务劳。
```

[唐] 李白 《春思》
```
燕草如碧丝，秦桑低绿枝。 当君怀归日，是妾断肠时。
```
```
春风不相识，何事入罗帏。
```

[唐] 李白 《秋浦歌十七首》
```
其一 秋浦长似秋，萧条使人愁。
```
```
客愁不可度，行上东大楼。 正西望长安，下见江水流。 寄言向江水，汝意忆侬不。 遥传一掬泪，为我达扬州。 其二 秋浦猿夜愁，黄山堪白头。 清溪非陇水，翻作断肠流。 欲去不得去，薄游成久游。 何年是归日，雨泪下孤舟。 其三 秋浦锦驼鸟，人间天上稀。 山鸡羞渌水，不敢照毛衣。 其四 两鬓入秋浦，一朝飒已衰。 猿声催白发，长短尽成丝。 其五 秋浦多白猿，超腾若飞雪。 牵引条上儿，饮弄水中月。 其六 愁作秋浦客，强看秋浦花。 山川如剡县，风日似长沙。 其七 醉上山公马，寒歌宁戚牛。 空吟白石烂，泪满黑貂裘。 其八 秋浦千重岭，水车岭最奇。 天倾欲堕石，水拂寄生枝。 其九 江祖一片石，青天扫画屏。 题诗留万古，绿字锦苔生。 其十 千千石楠树，万万女贞林。 山山白鹭满，涧涧白猿吟。 君莫向秋浦，猿声碎客心。 其十一 逻人横鸟道，[1]江祖出鱼梁。 水急客舟疾，[2]山花拂面香。 其十二 水如一匹练，此地即平天。 耐可乘明月，看花上酒船。 其十三 渌水净素月，月明白鹭飞。 郎听采菱女，一道夜歌归。 其十四 炉火照天地，红星乱紫烟。 赧郎明月夜，歌曲动寒川。 其十五 白发三千丈，缘愁似个长。 不知明镜里，何处得秋霜。 其十六 秋浦田舍翁，采鱼水中宿。 妻子张白鹇，结罝映深竹。 其十七 祧波一步地，[3]了了语声闻。 黯与山僧别，低头礼白云。
```

[唐] 李白 《行路难 其二》
```
大道如青天，我独不得出。 羞逐长安社中儿，赤鸡白狗赌梨栗。
```
```
弹剑作歌奏苦声，曳裾王门不称情。 淮阴市井笑韩信，汉朝公卿忌贾生。 君不见昔时燕家重郭隗，拥篲折节无嫌猜。 剧辛乐毅感恩分，输肝剖胆效英才。 昭王白骨萦蔓草，谁人更扫黄金台？ 行路难，归去来！
```

[唐] 李白 《怨情》
```
美人卷珠帘，深坐颦蛾眉。 但见泪痕湿，不知心恨谁。
```

[唐] 罗隐 《蜂》
```
不论平地与山尖， 无限风光尽被占。
```
```
采得百花成蜜后， 为谁辛苦为谁甜？
```

[唐] 王昌龄 《采莲曲》
```
荷叶罗裙一色裁， 芙蓉向脸两边开。
```
```
乱入池中看不见， 闻歌始觉有人来。
```

[唐] 王维 《渭城曲》
```
渭城朝雨浥轻尘，客舍青青柳色新。 劝君更尽一杯酒，西出阳关无故人。
```

[唐] 虞世南 《蝉》
```
垂緌饮清露，流响出疏桐。 居高声自远，非是藉秋风。
```

[唐] 张志和 《渔歌子·西塞山前白鹭飞》
```
西塞山前白鹭飞，桃花流水鳜鱼肥。 青箬笠，绿蓑衣，斜风细雨不须归。
```

[宋] 欧阳修 《浪淘沙·把酒祝东风》
```
把酒祝东风，且共从容。 垂杨紫陌洛城东。
```
```
总是当时携手处，游遍芳丛。 聚散苦匆匆，此恨无穷。 今年花胜去年红。 可惜明年花更好，知与谁同？
```

[宋] 秦观 《满庭芳·山抹微云》
```
山抹微云，天连衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。 销魂。当此际，香囊暗解，罗带轻分。谩赢得、青楼薄幸名存。此去何时见也，襟袖上、空惹啼痕。伤情处，高城望断，灯火已黄昏。
```

[宋] 苏轼 《定风波·常羡人间琢玉郎》
```
常羡人间琢玉郎， 天应乞与点酥娘。
```
```
自作清歌传皓齿， 风起，雪飞炎海变清凉。 万里归来年愈少， 微笑，笑时犹带岭梅香。 试问岭南应不好？ 却道：此心安处是吾乡。
```

[清] 纳兰性德 《蝶恋花·辛苦最怜天上月》
```
辛苦最怜天上月，一夕如环，夕夕都成玦。 若似月轮终皎洁，不辞冰雪为卿热。
```
```
无那尘缘容易绝，燕子依然，软踏帘钩说。 唱罢秋坟愁未歇，春丛认取双栖蝶。
```

[清] 纳兰性德 《画堂春·一生一代一双人》
```
一生一代一双人，争教两处销魂。 相思相望不相亲，天为谁春。
```
```
浆向蓝桥易乞，药成碧海难奔。 若容相访饮牛津，相对忘贫。
```

[现代] 毛泽东 《菩萨蛮·大柏地》
```
赤橙黄绿青蓝紫， 谁持彩练当空舞？
```
```
雨后复斜阳， 关山阵阵苍。 当年鏖战急， 弹洞前村壁， 装点此关山， 今朝更好看。
```

[唐] 岑参 《走马川行奉送封大夫出师西征》
```
君不见走马川行雪海边，平沙莽莽黄入天。 轮台九月风夜吼，一川碎石大如斗，
```
```
随风满地石乱走。匈奴草黄马正肥， 金山西见烟尘飞，汉家大将西出师。 将军金甲夜不脱，半夜军行戈相拨， 风头如刀面如割。马毛带雪汗气蒸， 五花连钱旋作冰，幕中草檄砚水凝。 虏骑闻之应胆慑，料知短兵不敢接， 车师西门伫献捷。
```

[唐] 李白 《南陵别儿童入京》
```
白酒新熟山中归，黄鸡啄黍秋正肥。 呼童烹鸡酌白酒，儿女嬉笑牵人衣。
```
```
高歌取醉欲自慰，起舞落日争光辉。 游说万乘苦不早，著鞭跨马涉远道。 会稽愚妇轻买臣，余亦辞家西入秦。 仰天大笑出门去，我辈岂是蓬蒿人。
```

[唐] 李贺 《金铜仙人辞汉歌》
```
茂陵刘郎秋风客，夜闻马嘶晓无迹。 画栏桂树悬秋香，三十六宫土花碧。
```
```
魏官牵车指千里，东关酸风射眸子。 空将汉月出宫门，忆君清泪如铅水。 衰兰送客咸阳道，天若有情天亦老。 携盘独出月荒凉，渭城已远波声小。
```

[魏晋] 陶渊明 《杂诗 其一》
```
人生无根蒂，飘如陌上尘。 分散逐风转，此已非常身。
```
```
落地为兄弟，何必骨肉亲！ 得欢当作乐，斗酒聚比邻。 盛年不重来，一日难再晨。 及时当勉励，岁月不待人。
```

[魏晋] 曹植 《七步诗》
```
煮豆持作羹。 漉豉以为汁。
```
```
萁在釜下然。 豆在釜中泣。 本自同根生。 相煎何太急。
```

[元] 王冕 《墨梅》
```
我家洗砚池边树，朵朵花开淡墨痕。 不要人夸好颜色，只留清气满乾坤。
```

[明] 于谦 《石灰吟》
```
千锤万凿出深山，烈火焚烧若等闲。 粉骨碎身全不怕，要留清白在人间。
```

[宋] 程颢 《春日偶成》
```
云淡风轻过午天，傍花随柳过前川． 时人不识余心乐，将谓偷闲学少年．
```

[唐] 黄巢 《菊花》
```
待到秋来九月八，我花开后百花杀。 冲天香阵透长安，满城尽带黄金甲。
```

[唐] 骆宾王 《咏鹅》
```
鹅，鹅，鹅，曲项向天歌。 白毛浮绿水，红掌拨清波。
```

[唐] 杨炯 《从军行》
```
烽火照西京，心中自不平。 牙璋辞凤阙，铁骑绕龙城。
```
```
雪暗凋旗画，风多杂鼓声。 宁为百夫长，胜作一书生。
```

[唐] 李白 《塞下曲六首》
```
五月天山雪，无花只有寒。 笛中闻折柳，春色未曾看。
```
```
晓战随金鼓，宵眠抱玉鞍。 愿将腰下剑，直为斩楼兰。 天兵下北荒，胡马欲南饮。 横戈从百战，直为衔恩甚。 握雪海上餐，拂沙陇头寝。 何当破月氏，然后方高枕。 骏马似风飙，鸣鞭出渭桥。 弯弓辞汉月，插羽破天骄。 阵解星芒尽，营空海雾消。 功成画麟阁，独有霍嫖姚。 白马黄金塞，云砂绕梦思。 那堪愁苦节，远忆边城儿。 萤飞秋窗满，月度霜闺迟。 摧残梧桐叶，萧飒沙棠枝。 无时独不见，流泪空自知。 塞虏乘秋下，天兵出汉家。 将军分虎竹，战士卧龙沙。 边月随弓影，胡霜拂剑花。 玉关殊未入，少妇莫长嗟。 烽火动沙漠，连照甘泉云。 汉皇按剑起，还召李将军。 兵气天上合，鼓声陇底闻。 横行负勇气，一战净妖氛。
```

[唐] 李商隐 《马嵬》
```
海外徒闻更九州，他生未卜此生休。 空闻虎旅传宵柝，无复鸡人报晓筹。
```
```
此日六军同驻马，当时七夕笑牵牛。 如何四纪为天子，不及卢家有莫愁。
```

[宋] 陆游 《书愤》
```
早岁那知世事艰，中原北望气如山。 楼船夜雪瓜洲渡，铁马秋风大散关。
```
```
塞上长城空自许，镜中衰鬓已先斑。 出师一表真名世，千载谁堪伯仲间！
```

[宋] 陆游 《十一月四日风雨大作》
```
风卷江湖雨暗村，四山声作海涛翻。 溪柴火软蛮毡暖，我与狸奴不出门。
```
```
僵卧孤村不自哀，尚思为国戍轮台。 夜阑卧听风吹雨，铁马冰河入梦来。
```

[唐] 张九龄 《感遇》
```
兰叶春葳蕤，桂华秋皎洁。 欣欣此生意，自尔为佳节。
```
```
谁知林栖者，闻风坐相悦。 草木有本心，何求美人折！
```

[汉] 汉无名 《上邪》
```
上邪！ 我欲与君相知，
```
```
长命无绝衰。 山无陵，江水为竭， 冬雷震震夏雨雪， 天地合，乃敢与君绝！
```

[唐] 杜甫 《登楼》
```
花近高楼伤客心，万方多难此登临。 锦江春色来天地，玉垒浮云变古今。
```
```
北极朝廷终不改，西山寇盗莫相侵。 可怜后主还祠庙，日暮聊为梁甫吟。
```

[唐] 杜甫 《江畔独步寻花七绝句》
```
江上被花恼不彻，无处告诉只颠狂。 走觅南邻爱酒伴，经旬出饮独空床。
```
```
稠花乱蕊畏江滨，行步欹危实怕春。 诗酒尚堪驱使在，未须料理白头人。 江深竹静两三家，多事红花映白花。 报答春光知有处，应须美酒送生涯。 东望少城花满烟，百花高楼更可怜。 谁能载酒开金盏，唤取佳人舞绣筵。 黄师塔前江水东，春光懒困倚微风。 桃花一簇开无主，可爱深红爱浅红。 黄四娘家花满蹊，千朵万朵压枝低。 留连戏蝶时时舞，自在娇莺恰恰啼。 不是爱花即肯死，只恐花尽老相催。 繁枝容易纷纷落，嫩叶商量细细开。
```

[唐] 杜牧 《寄扬州韩绰判官》
```
青山隐隐水迢迢，秋尽江南草未凋。 二十四桥明月夜，玉人何处教吹箫。
```

[唐] 李商隐 《无题二首》
```
来是空言去绝踪，月斜楼上五更钟。 梦为远别啼难唤，书被催成墨未浓。
```
```
蜡照半笼金翡翠，麝薰微度绣芙蓉。 刘郎已恨蓬山远，更隔蓬山一万重。 飒飒东风细雨来，芙蓉塘外有轻雷。 金蟾啮锁烧香入，玉虎牵丝汲井回。 贾氏窥帘韩掾少，宓妃留枕魏王才。 春心莫共花争发，一寸相思一寸灰。
```

[唐] 卢纶 《塞下曲四首》
```
鹫翎金仆姑，燕尾绣蝥弧。 独立扬新令，千营共一呼。
```
```
林暗草惊风，将军夜引弓。 平明寻白羽，没在石棱中。 月黑雁飞高，单于夜遁逃。 欲将轻骑逐，大雪满弓刀。 野幕敞琼筵，羌戎贺劳旋。 醉和金甲舞，雷鼓动山川。 调箭又呼鹰，俱闻出世能。 奔狐将迸雉，扫尽古丘陵。 亭亭七叶贵，荡荡一隅清。 他日题麟阁，唯应独不名。
```

[宋] 宋祁 《玉楼春》
```
东城渐觉风光好， 彀皱波纹迎客棹。
```
```
绿杨烟外晓寒轻， 红杏枝头春意闹。 浮生长恨欢娱少， 肯爱千金轻一笑？ 为君持酒劝斜阳， 且向花间留晚照。
```

[宋] 岳飞 《小重山·昨夜寒蛩不住鸣》
```
昨夜寒蛩不住鸣。 惊回千里梦，已三更。
```
```
起来独自绕阶行。 人悄悄，帘外月胧明。 白首为功名。 旧山松竹老，阻归程。 欲将心事付瑶琴。 知音少，弦断有谁听。
```

[唐] 崔颢 《黄鹤楼》
```
昔人已乘黄鹤去，此地空余黄鹤楼。 黄鹤一去不复返，白云千载空悠悠。
```
```
晴川历历汉阳树，芳草萋萋鹦鹉洲。 日暮乡关何处是，烟波江上使人愁。
```

[宋] 张先 《天仙子·水调数声持酒听》
```
水调数声持酒听。午醉醒来愁未醒。送春春去几时回。临晚镜。伤流景。往事后期空记省。 沙上并禽池上暝。云破月来花弄影。重重帘幕密遮灯，风不定。人初静。明日落红应满径。
```

[宋] 欧阳修 《生查子》
```
去年元夜时，花市灯如昼。月到柳梢头，人约黄昏後。今年元夜时，月与灯依旧。不见去年人，泪满春衫袖。
```

[宋] 辛弃疾 《贺新郎·甚矣吾衰矣》
```
甚矣吾衰矣。怅平生、交游零落，只今馀几。白发空垂三千丈，一笑人间万事。问何物、能令公喜。我见青山多妩媚，料青山、见我应如是。情与貌，略相似。一尊搔首东窗里。想渊明、停云诗就，此时风味。江左沈酣求名者，岂识浊醪妙理。回首叫、云飞风起。不恨古人吾不见，恨古人、不见吾狂耳。知我者，二三子。
```

[唐] 李白 《独坐敬亭山》
```
合沓牵数峰，奔地镇平楚。 中间最高顶，髣髴接天语。
```

[宋] 赵师秀 《约客》
```
黄梅时节家家雨，青草池塘处处蛙。 有约不来过夜半，闲敲棋子落灯花。
```

[唐] 杜甫 《 赠卫八处士》
```
人生不相见，动如参与商。今夕复何夕，共此灯烛光！ 少壮能几时？鬓发各已苍！访旧半为鬼，惊呼热中肠。
```
```
焉知二十载，重上君子堂。昔别君未婚，儿女忽成行。 怡然敬父执，问我来何方？问答乃未已，驱儿罗酒浆。 夜雨剪春韭，新炊间黄粱。主称会面难，一举累十觞。 十觞亦不醉，感子故意长。明日隔山岳，世事两茫茫。
```

[清] 袁枚 《所见》
```
牧童骑黄牛， 歌声振林樾。
```
```
意欲捕鸣蝉， 忽然闭口立。
```

[宋] 辛弃疾 《清平乐.村居》
```
茅檐低小，溪上青青草。 醉里吴音相媚好，白发谁家翁媪。
```
```
大儿锄豆溪东，中儿正织鸡笼， 最喜小儿无赖，溪头卧剥莲蓬。
```

[宋] 王安石 《元日》
```
爆竹声中一岁除,春风送暖入屠苏。 千门万户曈曈日,总把新桃换旧符。
```

[唐] 骆宾王 《易水送别》
```
此地别燕丹，壮士发冲冠。 昔时人已没，今日水犹寒。
```

[唐] 王昌龄 《从军行》
```
大漠风尘日色昏，红旗半卷出辕门。 前军夜战洮河北，已报生擒吐谷浑。
```

[近代] 鲁迅 《自嘲》
```
运交华盖欲何求？未敢翻身已碰头。 破帽遮颜过闹市，漏船载酒泛中流。
```
```
横眉冷对千夫指，俯首甘为孺子牛。 躲进小楼成一统，管他冬夏与春秋。
```

[唐] 李白 《赠孟浩然》
```
吾爱孟夫子，风流天下闻。 红颜弃轩冕，白首卧松云。
```
```
醉月频中圣，迷花不事君。 高山安可仰，徒此揖清芬。
```

[唐] 韦庄 《菩萨蛮·人人尽说江南好》
```
人人尽说江南好，游人只合江南老。春水碧于天，画船听 雨眠。垆边人似月，皓腕凝霜雪。未老莫还乡，还乡须断
```
```
肠。
```

[宋] 李清照 《永遇乐·落日熔金》
```
落日熔金，暮云合璧，人在何处。染柳烟浓，吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。(熔金 一作：镕金) 中州盛日，闺门多暇，记得偏重三五。铺翠冠儿，捻金雪柳，簇带争济楚。如今憔悴，风鬟霜鬓，怕见夜间出去。不如向、帘儿底下，听人笑语。
```

[先秦] 诗经 《木瓜》
```
投我以木瓜，报之以琼琚。 匪报也，永以为好也！
```
```
投我以木桃，报之以琼瑶。 匪报也，永以为好也！ 投我以木李，报之以琼玖。 匪报也，永以为好也！
```

[先秦] 屈原 《九歌 湘夫人》
```
帝子降兮北渚，目眇眇兮愁予[1]。 袅袅兮秋风，洞庭波兮木叶下[2]。
```
```
登白薠[3]兮骋望，与佳期兮夕张。 鸟何萃兮蘋[4]中，罾[5]何为兮木上。 沅有茝兮澧有兰[6]， 思公子兮未敢言。 荒忽兮远望，观流水兮潺湲。 麋何食兮庭中？蛟何为兮水裔？ 朝驰余马兮江皋，夕济兮西澨[7]。 闻佳人兮召予，将腾驾兮偕逝。 筑室兮水中，葺之兮荷盖[8]； 荪壁兮紫坛，播芳椒兮成堂； 桂栋兮兰橑[9]，辛夷楣兮药房； 罔薜荔兮为帷，擗[10]蕙櫋[11]兮既张； 白玉兮为镇，疏石兰兮为芳； 芷葺兮荷屋，缭之兮杜衡[12]。 合百草兮实庭，建芳馨兮庑门[13]。 女嶷缤兮并迎，灵之来兮如云。 揖余袂兮江中，遗余褋[14]兮澧浦。 搴汀洲兮杜若，将以遗褋兮远者； 时不可兮骤得，聊逍遥兮容与！
```

[先秦] 诗经 《七月》
```
七月流火，九月授衣。 一之日觱发，二之日栗烈。
```
```
无衣无褐，何以卒岁？ 三之日于耜，四之日举趾。 同我妇子，馌彼南亩，田畯至喜。 七月流火，九月授衣。 春日载阳，有鸣仓庚。 女执懿筐，遵彼微行，爰求柔桑。 春日迟迟，采蘩祁祁。 女心伤悲，殆及公子同归。 七月流火，八月萑苇。 蚕月条桑，取彼斧斨。 以伐远扬，猗彼女桑。 七月鸣鵙，八月载绩。 载玄载黄，我朱孔阳，为公子裳。 四月秀葽，五月鸣蜩。 八月其获，十月陨萚。 一之日于貉，取彼狐狸，为公子裘。 二之日其同，载缵武功，言私其豵，献豣于公。 五月斯螽动股，六月莎鸡振羽。 七月在野，八月在宇，九月在户，十月蟋蟀入我床下。 穹窒熏鼠，塞向墐户。 嗟我妇子，曰为改岁，入此室处。 六月食郁及薁，七月亨葵及菽。 八月剥枣，十月获稻。 为此春酒，以介眉寿。 七月食瓜，八月断壶，九月叔苴，采荼薪樗，食我农夫。 九月筑场圃，十月纳禾稼。 黍稷重穋，禾麻菽麦。 嗟我农夫，我稼既同，上入执宫功。 昼尔于茅，宵尔索绹。 亟其乘屋，其始播百谷。 二之日凿冰冲冲，三之日纳于凌阴。 四之日其蚤，献羔祭韭。 九月肃霜，十月涤场。 朋酒斯飨，曰杀羔羊，跻彼公堂，称彼兕觥，万寿无疆！
```

[汉] 司马相如 《琴歌二首》
```
凤兮凤兮归故乡，遨游四海求其皇。 时未遇兮无所将，何悟今兮升斯堂！
```
```
有艳淑女在闺房，室迩人遐毒我肠。 何缘交颈为鸳鸯，胡颉颃兮共翱翔！ 皇兮皇兮从我栖，得托孳尾永为妃。 交情通意心和谐，中夜相从知者谁？ 双翼俱起翻高飞，无感我思使余悲。
```

[唐] 贺知章 《回乡偶书》
```
离别家乡岁月多，近来人事半消磨。 惟有门前镜湖水，春风不改旧时波。
```

[唐] 贾岛 《剑客》
```
十年磨一剑， 霜刃未曾试。
```
```
今日把示君， 谁有不平事。
```

[唐] 贾岛 《题李凝幽居》
```
闲居少邻并，草径入荒园。 鸟宿池边树，僧敲月下门。
```
```
过桥分野色，移石动云根。 暂去还来此，幽期不负言。
```

[唐] 李白 《玉阶怨》
```
玉阶生白露，夜久侵罗袜。 却下水晶帘，玲珑望秋月。
```

[唐] 李煜 《虞美人·风回小院庭芜绿》
```
风回小院庭芜绿， 柳眼春相续。
```
```
凭阑半日独无言， 依旧竹声新月似当年。 笙歌未散尊前在， 池面冰初解。 烛明香暗画楼深， 满鬓清霜残雪思难任。
```

[唐] 王维 《辛夷坞》
```
木末芙蓉花，山中发红萼。 涧户寂无人，纷纷开且落。
```

[宋] 李清照 《菩萨蛮·风柔日薄春犹早》
```
风柔日薄春犹早， 夹衫乍著心情好。
```
```
睡起觉微寒， 梅花鬓上残。 故乡何处是？ 忘了除非醉。 沈水卧时烧， 香消酒未消。
```

[宋] 李清照 《渔家傲·天接云涛连晓雾》
```
天接云涛连晓雾。星河欲转千帆舞。仿佛梦魂归帝所。闻天语。殷勤问我归何处。 我报路长嗟日暮。学诗谩有惊人句。九万里风鹏正举。风休住。蓬舟吹取三山去。
```

[宋] 欧阳修 《玉楼春》
```
尊前拟把归期说， 欲语春容先惨咽。
```
```
人生自是有情痴， 此恨不关风与月。 离歌且莫翻新阕， 一曲能教肠寸结。 直须看尽洛阳花， 始共春风容易别。
```

[宋] 晏殊 《浣溪沙》
```
一向年光有限身， 等闲离别易销魂。
```
```
酒筵歌席莫辞频。 满目山河空念远， 落花风雨更伤春。 不如怜取眼前人。
```

[宋] 辛弃疾 《摸鱼儿·更能消》
```
更能消，几番风雨？匆匆春又归去。 惜春长怕花开早，何况落红无数。
```
```
春且住，见说道，天涯芳草无归路。 怨春不语，算只有殷勤，画檐蛛网，镇日惹飞絮。 长门事，准拟佳期又误，蛾眉曾有人妒。 千金纵买相如赋，脉脉此情谁诉？ 君莫舞，君不见，玉环飞燕皆尘土。 闲愁最苦，休去倚危栏，斜阳正在，烟柳断肠处。
```

[宋] 辛弃疾 《菩萨蛮 书江西造口壁》
```
郁孤台下清江水， 中间多少行人泪。
```
```
西北望长安，可怜无数山。 青山遮不住，毕竟东流去。 江晚正愁余，山深闻鹧鸪。
```

[清] 曹雪芹 《好了歌注》
```
陋室空堂，当年笏满床； 衰草枯杨，曾为歌舞场。
```
```
蛛丝儿结满雕梁， 绿纱今又糊在蓬窗上。 说什么脂正浓，粉正香， 如何两鬓又成霜？ 昨日黄土陇头送白骨， 今宵红灯帐底卧鸳鸯。 金满箱，银满箱，展眼乞丐人皆谤。 正叹他人命不长，那知自己归来丧！ 训有方，保不定日后作强梁。 择膏粱，谁承望流落在烟花巷！ 因嫌纱帽小，致使锁枷杠， 昨怜破袄寒，今嫌紫蟒长： 乱烘烘你方唱罢我登场， 反认他乡是故乡。甚荒唐， 到头来都是为他人作嫁衣裳！
```

[现代] 毛泽东 《念奴娇·鸟儿问答》
```
鲲鹏展翅，九万里，翻动扶摇羊角。 背负青天朝下看，都是人间城郭。
```
```
炮火连天，弹痕遍地，吓倒蓬间雀。 怎么得了，哎呀我要飞跃。 借问君去何方，雀儿答道：有仙山琼阁。 不见前年秋月朗，订了三家条约。 还有吃的，土豆烧熟了，再加牛肉。 不须放屁！试看天地翻覆。
```

[唐] 李白 《长歌行》
```
桃李得日开，荣华照当年。东风动百物，草木尽欲言。 枯枝无丑叶，涸水吐清泉。大力运天地，羲和无停鞭。
```
```
功名不早著，竹帛将何宣。桃李务青春，谁能贯白日。 富贵与神仙，蹉跎成两失。金石犹销铄，风霜无久质。 畏落日月后，强欢歌与酒。秋霜不惜人，倏忽侵蒲柳。
```

[唐] 李白 《从军行》
```
百战沙场碎铁衣，城南已合数重围。 突营射杀呼延将，独领残兵千骑归。
```

[唐] 杜牧 《寄扬州韩绰判官》
```
青山隐隐水遥遥，秋尽江南草木凋。 二十四桥明月夜，玉人何处教吹箫？
```

[宋] 张先 《蝶恋花·槛菊愁烟兰泣露》
```
槛菊愁烟兰泣露。罗幕轻寒，燕子双来去。明月不谙离恨苦。斜光到晓穿朱户。昨夜西风雕碧树。独上高楼，望尽天涯路。欲寄彩笺兼尺素。山长水阔知何处。
```

[宋] 苏轼 《浣溪沙　元丰七年十二月二十四日从泗州刘》
```
细雨斜风作晓寒。淡烟疏柳媚晴滩。入淮清洛渐漫漫。雪沫乳花浮午盏，蓼茸蒿笋试春盘。人间有味是清欢。
```

[宋] 朱敦儒 《鹧鸪天·我是清都山水郎》
```
我是清都山水郎。天教分付与疏狂。曾批给雨支风券，累上流云借月章。诗万首，酒千觞。几曾著眼看侯王。玉楼金阙慵归去，且插梅花醉洛阳。
```

[宋] 文天祥 《正气歌》
```
天地有正气，杂然赋流形。下则为河岳，上则为日星。於人曰浩然，沛乎塞苍冥。
```
```
皇路当清夷，含和吐明庭。时穷节乃见，一一垂丹青。在齐太史简，在晋董狐笔。 在秦张良椎，在汉苏武节。为严将军头，为嵇侍中血。为张睢阳齿，为颜常山舌。 或为辽东帽，清操厉冰雪。或为出师表，鬼神泣壮烈。或为渡江楫，慷慨吞胡羯。 或为击贼笏，逆竖头破裂。是气所磅礴，凛烈万古存。当其贯日月，生死安足论。 地维赖以立，天柱赖以尊。三纲实系命，道义为之根。嗟予遘阳九，隶也实不力。 楚囚缨其冠，传车送穷北。鼎镬甘如饴，求之不可得。阴房阗鬼火，春院閟天黑。(天黑 同：闭) 牛骥同一皂，鸡栖凤凰食。一朝蒙雾露，分作沟中瘠。如此再寒暑，百疠自辟易。 哀哉沮洳场，为我安乐国。岂有他缪巧，阴阳不能贼。顾此耿耿存，仰视浮云白。 悠悠我心悲，苍天曷有极。哲人日已远，典刑在夙昔。风檐展书读，古道照颜色。
```

[近代] 王国维 《蝶恋花·阅尽天涯离别苦》
```
阅尽天涯离别苦，不道归来，零落花如许。 花底相看无一语，绿窗春与天俱暮。
```
```
待把相思灯下诉，一缕新欢，旧恨千千缕。 最是人间留不住，朱颜辞镜花辞树。
```

[唐] 李绅 《悯农》
```
春种一粒粟，秋收万颗子。 四海无闲田，农夫犹饿死。
```

[唐] 李白 《咏苎萝山》
```
西施越溪女，出自苎萝山。 秀色掩今古，荷花羞玉颜。
```
```
浣纱弄碧水，自与清波闲。 皓齿信难开，沉吟碧云间。 勾践徵绝艳，扬蛾入吴关。 提携馆娃宫，杳渺讵可攀。 一破夫差国，千秋竟不还。
```

[宋] 杨万里 《宿新市徐公店》
```
篱落疏疏一径深，树头花落未成阴。 儿童急走追黄蝶，飞入菜花无处寻。
```

[唐] 韦应物 《秋夜寄丘员外》
```
怀君属秋夜，散步咏凉天。 山空松子落，幽人应未眠。
```

[唐] 崔颢 《长干行》
```
君家何处住，妾住在横塘。 停船暂借问，或恐是同乡。
```
```
家临九江水，来去九江侧。 同是长干人，自小不相识。 下渚多风浪，莲舟渐觉稀。 那能不相待，独自逆潮归。 三江潮水急，五湖风浪涌。 由来花性轻，莫畏莲舟重。
```

[宋] 苏轼 《和子由渑池怀旧》
```
人生到处知何似，应似飞鸿踏雪泥。 泥上偶然留指爪，鸿飞那复计东西。
```
```
老僧已死成新塔，坏壁无由见旧题。 往日崎岖还记否，路长人困蹇驴嘶。
```

[宋] 黄庭坚 《寄黄几复》
```
我居北海君南海，寄雁传书谢不能。 桃李春风一杯酒，江湖夜雨十年灯。
```
```
持家但有四立壁，治病不蕲三折肱。 想见读书头已白，隔溪猿哭瘴溪藤。(想见 一作：想得)
```

[宋] 苏轼 《阳关曲 中秋月》
```
暮云收尽溢清寒，银汉无声转玉盘。 此生此夜不长好，明月明年何处看。
```

[先秦] 屈原 《九歌 山鬼》
```
若有人兮山之阿，被[1]薜[2]荔兮带女萝。 既含睇兮又宜笑，子慕予兮善窈窕。
```
```
乘赤豹兮从文狸，辛夷车兮结桂旗。 被[3]石兰兮带杜衡，折芳馨兮遗所思。 余处幽篁兮终不见天，路险难兮独后来[4]。 表独立兮山之上，云容容兮而在下[5]。 杳冥冥兮羌昼晦，东风飘兮神灵雨。 留灵修兮澹[6]忘归，岁既晏兮孰华予[7]！ 采三秀兮于[8]山间，石磊磊兮葛蔓蔓。 怨公子兮怅忘归，君思我兮不得闲。 山中人兮芳杜若，饮石泉兮荫松柏。 君思我兮然疑作，雷填填兮雨冥冥， 猿啾啾兮狖[9]夜鸣。 风飒飒兮木萧萧，思公子兮徒离忧。
```

[魏晋] 曹丕 《燕歌行》
```
秋风萧瑟天气凉，草木摇落露为霜，群燕辞归鹄南翔。 念君客游思断肠，慊慊思归恋故乡，君何淹留寄他方？
```
```
贱妾茕茕守空房，忧来思君不敢忘，不觉泪下沾衣裳。 援琴鸣弦发清商，短歌微吟不能长。 明月皎皎照我床，星汉西流夜未央。 牵牛织女遥相望，尔独何辜限河梁。
```

[唐] 白居易 《浪淘沙》
```
白浪茫茫与海连， 平沙浩浩四无边。
```
```
暮去朝来淘不住， 遂令东海变桑田。
```

[唐] 杜甫 《春日忆李白》
```
白也诗无敌，飘然思不群。 清新庾开府，俊逸鲍参军。
```
```
渭北春天树，江东日暮云。 何时一樽酒，重与细论文。
```

[唐] 杜甫 《戏为六绝句》
```
庾信文章老更成，凌云健笔意纵横。 今人嗤点流传赋，不觉前贤畏后生。
```
```
杨王卢骆当时体，轻薄为文哂未休。 尔曹身与名俱灭，不废江河万古流。 纵使卢王操翰墨，劣于汉魏近风骚。 龙文虎脊皆君驭，历块过都见尔曹。 才力应难夸数公，凡今谁是出群雄。 或看翡翠兰苕上，未掣鲸鱼碧海中。 不薄今人爱古人，清词丽句必为邻。 窃攀屈宋宜方驾，恐与齐梁作后尘。 未及前贤更勿疑，递相祖述复先谁。 别裁伪体亲风雅，转益多师是汝师。
```

[唐] 杜甫 《月夜》
```
今夜鄜州月，闺中只独看。 遥怜小儿女，未解忆长安。
```
```
香雾云鬟湿，清辉玉臂寒。 何时倚虚幌，双照泪痕干。
```

[唐] 李白 《江上吟》
```
木兰之枻沙棠舟，玉箫金管坐两头。 美酒樽中置千斛，载妓随波任去留。
```
```
仙人有待乘黄鹤，海客无心随白鸥。 屈平辞赋悬日月，楚王台榭空山丘。 兴酣落笔摇五岳，诗成笑傲凌沧洲。 功名富贵若长在，汉水亦应西北流。
```

[唐] 李白 《山中问答》
```
问余何意栖碧山，笑而不答心自闲。 桃花流水窅然去，别有天地非人间。
```

[唐] 李贺 《马诗二十三首》
```
龙脊贴连钱，银蹄白踏烟。 无人织锦韂，谁为铸金鞭。
```
```
腊月草根甜，天街雪似盐。 未知口硬软，先拟蒺藜衔。 忽忆周天子，驱车上玉山。 鸣驺辞凤苑，赤骥最承恩。 此马非凡马，房星本是精。 向前敲瘦骨，犹自带铜声。 大漠沙如雪，燕山月似钩。 何当金络脑，快走踏清秋。 饥卧骨查牙，粗毛刺破花。 鬣焦珠色落，发断锯长麻。 西母酒将阑，东王饭已干。 君王若燕去，谁为曳车辕？ 赤兔无人用，当须吕布骑。 吾闻果下马，羁策任蛮儿。 催榜渡乌江[1]，神骓泣向风。 君王[2]今解剑，何处逐英雄？ 内马赐宫人，银鞯刺麒麟。 午时盐坂上，蹭蹬溘风尘。 批竹初攒耳，桃花未上身。 他时须搅阵，牵去借将军。 宝玦谁家子，长闻侠骨香。 堆金买骏骨，将送楚襄王。 香幞赭罗新，盘龙蹙蹬鳞。 回看南陌上，谁道不逢春？ 不从桓公猎，何能伏虎威？ 一朝沟陇出，看取拂云飞。 唐剑斩隋公，□[3]毛属太宗。 莫嫌金甲重，且去捉飘风。 白铁锉青禾，砧间落细莎。 世人怜小颈，金埒畏长牙。 伯乐向前看，旋毛在腹间。 只今掊白草，何日蓦青山？ 萧寺驮经马，元从竺国来。 空知有善相，不解走章台。 重围如燕尾，宝剑似鱼肠。 欲求千里脚，先采眼中光。 暂系腾黄马，仙人上彩楼。 须鞭玉勒吏，何事谪高州？ 汉血到王家，随鸾撼玉珂。 少君骑海上，人见是青骡。 武帝爱神仙，烧金得紫烟。 厩中皆肉马，不解上青天。
```

[唐] 李璟 《摊破浣溪沙·菡萏香销翠叶残》
```
菡萏香销翠叶残，西风愁起绿波间。 还与韶光共憔悴，不堪看。
```
```
细雨梦回鸡塞远，小楼吹彻玉笙寒。 多少泪珠何限恨，倚栏干。(栏 通：阑)
```

[唐] 李商隐 《蝉》
```
本以高难饱，徒劳恨费声。 五更疏欲断，一树碧无情。
```
```
薄宦梗犹泛，故园芜已平。 烦君最相警，我亦举家清。
```

[唐] 李商隐 《瑶池》
```
瑶池阿母绮窗开，黄竹歌声动地哀。 八骏日行三万里，穆王何事不重来。
```

[唐] 李益 《夜上受降城闻笛》
```
回乐峰前沙似雪，受降城外月如霜。 不知何处吹芦管，一夜征人尽望乡。
```

[唐] 刘禹锡 《西塞山怀古》
```
王濬楼船下益州，金陵王气黯然收。 千寻铁锁沉江底，一片降幡出石头。
```
```
人世几回伤往事，山形依旧枕寒流。 今逢四海为家日，故垒萧萧芦荻秋。
```

[唐] 唐温如 《题龙阳县青草湖》
```
西风吹老洞庭波， 一夜湘君白发多。
```
```
醉后不知天在水， 满船清梦压星河。
```

[唐] 王维 《辋川闲居赠裴秀才迪》
```
寒山转苍翠，秋水日潺湲。 倚杖柴门外，临风听暮蝉。
```
```
渡头馀落日，墟里上孤烟。 复值接舆醉，狂歌五柳前。
```

[唐] 王维 《终南山》
```
太乙近天都，连山到海隅。 白云回望合，青霭入看无。
```
```
分野中峰变，阴晴众壑殊。 欲投人处宿，隔水问樵夫。
```

[唐] 温庭筠 《菩萨蛮·小山重叠金明灭》
```
小山重叠金明灭， 鬓云欲度香腮雪。
```
```
懒起画蛾眉， 弄妆梳洗迟。 照花前后镜， 花面交相映。 新帖绣罗襦， 双双金鹧鸪。
```

[宋] 贺铸 《青玉案·凌波不过横塘路》
```
凌波不过横塘路。但目送、芳尘去。锦瑟华年谁与度。月桥花院，琐窗朱户。只有春知处。 飞云冉冉蘅皋暮。彩笔新题断肠句。试问闲情都几许。一川烟草，满城风絮。梅子黄时雨。
```

[宋] 林逋 《山园小梅》
```
众芳摇落独暄妍，占尽风情向小园。 疏影横斜水清浅，暗香浮动月黄昏。
```
```
霜禽欲下先偷眼，粉蝶如知合断魂。 幸有微吟可相狎，不须檀板共金尊。(金 通：樽)
```

[宋] 范成大 《四时田园杂兴（其三十一）》
```
昼出耘田夜绩麻， 村庄儿女各当家。
```
```
童孙未解供耕织， 也傍桑阴学种瓜。
```

[宋] 岳飞 《满江红·遥望中原》
```
遥望中原，荒烟外、许多城郭。 想当年、花遮柳护，凤楼龙阁。
```
```
万岁山前珠翠绕，蓬壶殿里笙歌作。 到而今、铁骑满郊畿，风尘恶。 兵安在？膏锋锷。民安在？填沟壑。 叹江山如故，千村寥落。 何日请缨提锐旅，一鞭直渡清河洛。 却归来、再续汉阳游，骑黄鹤。
```

[清] 纳兰性德 《蝶恋花·今古河山无定据》
```
今古河山无定据，画角声中，牧马频来去。。 满目荒凉谁可语？西风吹老丹枫树。
```
```
从来幽怨应无数？铁马金戈，青冢黄昏路。。 一往情深深几许？深山夕照深秋雨。
```

[现代] 毛泽东 《七绝·咏蛙》
```
独坐池塘如虎踞，绿荫树下养精神。 春来我不先开口，哪个虫儿敢作声。
```

[现代] 毛泽东 《七绝·改诗赠父亲》
```
孩儿立志出乡关， 学不成名誓不还。
埋骨何须桑梓地， 人生无处不青山。
```

[唐] 白居易 《梦微之》
```
夜来携手梦同游，晨起盈巾泪莫收。 漳浦老身三度病，咸阳宿草八回秋。
```
```
君埋泉下泥销骨，我寄人间雪满头。 阿卫韩郎相次去，夜台茫昧得知不？
```

[唐] 李白 《采莲曲》
```
若耶溪边采莲女，笑隔荷花共人语。日照新妆水底明， 风飘香袖空中举。岸上谁家游冶郎，三三五五映垂杨。
```
```
紫骝嘶入落花去，见此踟蹰空断肠。
```

[唐] 卢照邻 《长安古意》
```
长安大道连狭斜，青牛白马七香车。 玉辇纵横过主第，金鞭络绎向侯家。
```
```
龙衔宝盖承朝日，凤吐流苏带晚霞。 百丈游丝争绕树，一群娇鸟共啼花。 啼花戏蝶千门侧，碧树银台万种色。 复道交窗作合欢，双阙连甍垂凤翼。 梁家画阁天中起，汉帝金茎云外直。 楼前相望不相知，陌上相逢讵相识。 借问吹箫向紫烟，曾经学舞度芳年。 得成比目何辞死，愿作鸳鸯不羡仙。 比目鸳鸯真可羡，双去双来君不见。 生憎帐额绣孤鸾，好取门帘帖双燕。 双燕双飞绕画梁，罗纬翠被郁金香。 片片行云著蝉鬓，纤纤初月上鸦黄。 鸦黄粉白车中出，含娇含态情非一。 妖童宝马铁连钱，娼妇盘龙金屈膝。 御史府中乌夜啼，廷尉门前雀欲栖。 隐隐朱城临玉道，遥遥翠幰没金堤。 挟弹飞鹰杜陵北，探丸借客渭桥西。 俱邀侠客芙蓉剑，共宿娼家桃李蹊。 娼家日暮紫罗裙，清歌一啭口氛氲。 北堂夜夜人如月，南陌朝朝骑似云。 南陌北堂连北里，五剧三条控三市。 弱柳青槐拂地垂，佳气红尘暗天起。 汉代金吾千骑来，翡翠屠苏鹦鹉杯。 罗襦宝带为君解，燕歌赵舞为君开。 别有豪华称将相，转日回天不相让。 意气由来排灌夫，专权判不容萧相。 专权意气本豪雄，青虬紫燕坐春风。 自言歌舞长千载，自谓骄奢凌五公。 节物风光不相待，桑田碧海须臾改。 昔时金阶白玉堂，即今唯见青松在。 寂寂寥寥扬子居，年年岁岁一床书。 独有南山桂花发，飞来飞去袭人裾。
```

[唐] 王勃 《山中》
```
长江悲已滞，万里念将归。况属高风晚，山山黄叶飞。
```

[宋] 李清照 《蝶恋花·暖日晴风初破冻》
```
暖日晴风初破冻。柳眼眉腮，已觉春心动。酒意诗情谁与共。泪融残粉花钿重。乍试夹衫金缕缝。山枕斜敧，枕损钗头凤。独抱浓愁无好梦。夜阑犹剪灯花弄。
```

[宋] 李清照 《醉花阴·薄雾浓云愁永昼》
```
薄雾浓云愁永昼。瑞脑消金兽。佳节又重阳，玉枕纱厨，半夜凉初透。东篱把酒黄昏後，有暗香盈袖。莫道不消魂，帘卷西风，人似黄花瘦。
```

[唐] 李贺 《南园十三首》
```
花枝草蔓眼中开，小白长红越女腮。 可怜日暮嫣香落，嫁与春风不用媒。(其一)
```
```
宫北田塍晓气酣，黄桑饮露窣宫帘。 长腰健妇偷攀折，将喂吴王八茧蚕。(其二) 竹里缲丝挑网车，青蝉独噪日光斜。 桃胶迎夏香琥珀，自课越佣能种瓜。(其三) 三十未有二十余，白日长饥小甲蔬。 桥头长老相哀念，因遗戎韬一卷书。(其四) 男儿何不带吴钩，收取关山五十州。 请君暂上凌烟阁，若个书生万户侯？(其五) 寻章摘句老雕虫，晓月当帘挂玉弓。 不见年年辽海上，文章何处哭秋风？(其六) 长卿牢落悲空舍，曼倩诙谐取自容。 见买若耶溪水剑，明朝归去事猿公。(其七) 春水初生乳燕飞，黄蜂小尾扑花归。 窗含远色通书幌，鱼拥香钩近石矶。(其八) 泉沙软卧鸳鸯暖，曲岸回篙舴艋迟。 泻酒木栏椒叶盖，病容扶起种菱丝。(其九) 边让今朝忆蔡邕，无心裁曲卧春风。 舍南有竹堪书字，老去溪头作钓翁。(其十) 长峦谷口倚嵇家，白昼千峰老翠华。 自履藤鞋收石蜜，手牵苔絮长莼花。(其十一) 松溪黑水新龙卵，桂洞生硝旧马牙。 谁遣虞卿裁道帔，轻绡一匹染朝霞。(其十二) 小树开朝径，长茸湿夜烟。 柳花惊雪浦，麦雨涨溪田。 古刹疏钟度，遥岚破月悬。 沙头敲石火，烧竹照渔船。(其十三)
```

[明] 文嘉 《明日歌》
```
明日复明日，明日何其多。 日日待明日，万事成蹉跎。
```
```
世人皆被明日累，明日无穷老将至。 晨昏滚滚水流东，今古悠悠日西坠。 百年明日能几何？请君听我明日歌。
```

[宋] 陆游 《示儿》
```
死去元知万事空，但悲不见九州同。 王师北定中原日，家祭无忘告乃翁。
```

[明] 唐寅 《一剪梅·雨打梨花深闭门》
```
雨打梨花深闭门。孤负青春，虚负青春。 赏心乐事共谁论。花下销魂，月下销魂。
```
```
愁聚眉峰尽日颦。千点啼痕，万点啼痕。 晓看天色暮看云。行也思君，坐也思君。
```

[清] 黄景仁 《绮怀》
```
几回花下坐吹箫，银汉红墙入望遥。 似此星辰非昨夜，为谁风露立中宵？
```
```
缠绵思尽抽残茧，宛转心伤剥后蕉。 三五年时三五月，可怜杯酒不曾消。
```

[宋] 范仲淹 《江上渔者》
```
江上往来人，但爱鲈鱼美。 君看一叶舟，出没风波里。
```

[宋] 王安石 《登飞来峰》
```
飞来山上千寻塔，闻说鸡鸣见日升。(飞来山 一作：飞来峰) 不畏浮云遮望眼，只缘身在最高层。(只缘 一作：自缘)
```

[唐] 刘禹锡 《浪淘沙·莫道谗言如浪深》
```
莫道谗言如浪深，莫道迁客似沙沉． 千淘万漉虽辛苦，吹尽狂沙始到金．
```

[南北朝] 北朝民歌 《敕勒歌》
```
敕勒川，阴山下。 天似穹庐，笼盖四野。
```
```
天苍苍，野茫茫， 风吹草低见牛羊。
```

[唐] 杜牧 《长安秋望》
```
楼倚霜树外，镜天无一毫。 南山与秋色，气势两相高。
```

[唐] 刘禹锡 《秋风引》
```
何处秋风至？萧萧送雁群。 朝来入庭树，孤客最先闻。
```

[先秦] 诗经 《伐檀》
```
坎坎伐檀兮，置之河之干兮，河水清且涟猗。 不稼不穑，胡取禾三百廛[1]兮？
```
```
不狩不猎，胡瞻尔庭有县[2]貆兮？ 彼君子兮，不素餐兮！ 坎坎伐辐兮，置之河之侧兮，河水清且直猗。 不稼不穑，胡取禾三百亿兮？ 不狩不猎，胡瞻尔庭有县特[3]兮？ 彼君子兮，不素食兮！ 坎坎伐轮兮，置之河之漘[4]兮，河水清且沦猗。 不稼不穑，胡取禾三百囷[5]兮？ 不狩不猎，胡瞻尔庭有县鹑兮？ 彼君子兮，不素飧兮！
```

[唐] 杜甫 《古柏行》
```
孔明庙前有老柏，柯如青铜根如石。 霜皮溜雨四十围，黛色参天二千尺。
```
```
君臣已与时际会，树木犹为人爱惜。 云来气接巫峡长，月出寒通雪山白。 忆昨路绕锦亭东，先主武侯同閟宫。 崔嵬枝干郊原古，窈窕丹青户牖空。 落落盘踞虽得地，冥冥孤高多烈风。 扶持自是神明力，正直原因造化功。 大厦如倾要梁栋，万牛回首丘山重。 不露文章世已惊，未辞翦伐谁能送。 苦心岂免容蝼蚁，香叶终经宿鸾凤。 志士幽人莫怨嗟，古来材大难为用。
```

[宋] 陆游 《秋夜将晓,出篱门迎凉有感》
```
三万里河东入海，万千仞岳上摩天。 遗民泪尽胡尘里，南望王师又一年。
```

[唐] 李涉 《登山》
```
终日昏昏醉梦间，忽闻春尽强登山。 因过竹院逢僧话，又得浮生半日闲。
```

[宋] 徐玑 《新凉》
```
水满田畴稻叶齐，日光穿树晓烟低。 黄莺也爱新凉好，飞过青山影里啼。
```

[唐] 李白 《秋登宣城谢眺北楼》
```
江城如画里，山晓望晴空。 两水夹明镜，双桥落彩虹。
```
```
人烟寒橘柚，秋色老梧桐。 谁念北楼上，临风怀谢公。
```

[汉] 汉无名氏 《长歌行》
```
青青园中葵，朝露待日晞。 阳春布德泽，万物生光辉。
```
```
常恐秋节至，焜黄华叶衰。 百川东到海，何时复西归。 少壮不努力，老大徒伤悲。
```

[唐] 杜甫 《宿府》
```
清秋幕府井梧寒，独宿江城蜡炬残。 永夜角声悲自语，中天月色好谁看。
```
```
风尘荏苒音书绝，关塞萧条行路难。 已忍伶俜十年事，强移栖息一枝安。
```

[先秦] 诗经 《汉广》
```
南有乔木，不可休思；汉有游女，不可求思。 汉之广矣，不可泳思；江之永矣，不可方思。
```
```
翘翘错薪，言刈其楚；之子于归，言秣其马。 汉之广矣，不可泳思；江之永矣，不可方思。 翘翘错薪，言刈其蒌；之子于归，言秣其驹。 汉之广矣，不可泳思；江之永矣，不可方思。
```

[先秦] 诗经 《鹿鸣》
```
呦呦鹿鸣，食野之苹。 我有嘉宾，鼓瑟吹笙。
```
```
吹笙鼓簧，承筐是将。 人之好我，示我周行。 呦呦鹿鸣，食野之蒿。 我有嘉宾，德音孔昭。 视民不恌，君子是则是效。 我有旨酒，嘉宾式燕以敖。 呦呦鹿鸣，食野之芩。 我有嘉宾，鼓瑟鼓琴。 鼓瑟鼓琴，和乐且湛。 我有旨酒，以燕乐嘉宾之心。
```

[先秦] 诗经 《女曰鸡鸣》
```
女曰鸡鸣，士曰昧旦。子兴视夜，明星有烂。 将翱将翔，弋凫与雁。
```
```
弋言加之，与子宜之。宜言饮酒，与子偕老。 琴瑟在御，莫不静好。 知子之来之，杂佩以赠之。知子之顺之，杂佩以问之。 知子之好之，杂佩以报之。
```

[汉] 汉无名氏 《古诗十九首》
```
行行重行行，与君生别离。 相去万余里，各在天一涯。
```
```
道路阻且长，会面安可知？ 胡马依北风，越鸟巢南枝。 相去日已远，衣带日已缓。 浮云蔽白日，游子不顾返。 思君令人老，岁月忽已晚。 弃捐勿复道，努力加餐饭。
```

[汉] 汉无名氏 《孔雀东南飞》
```
序曰：汉末建安中，庐江府小吏焦仲卿妻刘氏，为仲卿母 所遣，自誓不嫁。其家逼之，乃投水而死。仲卿闻之，亦
```
```
自缢于庭树。时人伤之，为诗云尔。 孔雀东南飞，五里一徘徊。 十三能织素，十四学裁衣。 十五弹箜篌，十六诵诗书。 十七为君妇，心中常苦悲。 君既为府吏，守节情不移。 贱妾留空房，相见常日稀。 鸡鸣入机织，夜夜不得息。 三日断五疋，大人故嫌迟。 非为织作迟，君家妇难为。 妾不堪驱使，徒留无所施。 便可白公姥，及时相遣归。 府吏得闻之，堂上启阿母。 儿已薄禄相，幸复得此妇。 结发同枕席，黄泉共为友。 共事二三年，始而未为久。 女行无偏斜，何意致不厚。 阿母谓府吏，何乃太区区。 此妇无礼节，举动自专由。 吾意久怀忿，汝岂得自由。 东家有贤女，自名秦罗敷。 可怜体无比，阿母为汝求。 便可速遣之，遣去慎莫留。 府吏长跪告，伏惟启阿母。 今若遣此妇，终老不复娶。 阿母得闻之，槌床便大怒。 小子无所畏，何敢助妇语。 吾已失恩义，会不相从许。 府吏默无声，再拜还入户。 举言谓新妇，哽咽不能语。 我自不驱卿，逼迫有阿母。 卿但暂还家，吾今且赴府。 不久当归还，还必相迎取。 以此下心意，慎勿违吾语。 新妇谓府吏，勿复重纷纭。 往昔初阳岁，谢家来贵门。 奉事循公姥，进止敢自专？ 昼夜勤作息，伶俜萦苦辛。 谓言无罪过，供养卒大恩。 仍更被驱遣，何言复来还？ 妾有绣腰襦，葳蕤自生光。 红罗复斗帐，四角垂香囊。 箱帘六七十，绿碧青丝绳。 物物各具异，种种在其中。 人贱物亦鄙，不足迎后人。 留待作遣施，于今无会因。 时时为安慰，久久莫相忘。 鸡鸣外欲曙，新妇起严妆。 著我绣夹裙，事事四五通。 足下蹑丝履，头上玳瑁光。 腰若流纨素，耳著明月珰。 指如削葱根，口如含珠丹。 纤纤作细步，精妙世无双。 上堂谢阿母，阿母怒不止。 昔作女儿时，生小出野里。 本自无教训，兼愧贵家子。 受母钱帛多，不堪母驱使。 今日还家去，念母劳家里。 却与小姑别，泪落连珠子。 新妇初来时，小姑始扶床。 今日被驱遣，小姑如我长。 勤心养公姥，好自相扶将。 初七及下九，嬉戏莫相忘。 出门登车去，涕落百余行。 府吏马在前，新妇车在后。 隐隐何甸甸，俱会大道口。 下马入车中，低头共耳语。 誓不相隔卿，且暂还家去。 吾今且赴府，不久当还归。 誓天不相负，新妇谓府吏， 感君区区怀。君既若见录， 不久望君来。君当作磐石， 妾当作蒲苇。蒲苇韧如丝， 磐石无转移。我有亲父兄， 性行暴如雷。恐不任我意， 逆以煎我怀。举手长劳劳， 二情同依依。 入门上家堂，进退无颜仪。 阿母大拊掌，不图子自归。 十三教汝织，十四能裁衣。 十五弹箜篌，十六知礼仪。 十七遣汝嫁，谓言无誓违。 汝今何罪过，不迎而自归？ 兰芝惭阿母，儿实无罪过。 阿母大悲摧。 还家十余日，县令遣媒来。 云有第三郎，窈窕世无双。 年始十八九，便言多令才。 阿母谓阿女，汝可去应之。 阿女含泪答，兰芝初还时， 府吏见叮咛，结誓不别离。 今日违情义，恐此事非奇。 自可断来信，徐徐更谓之。 阿母白媒人，贫贱有此女。 始适还家门，不堪吏人妇。 岂合令郎君？幸可广问讯， 不得便相许。 媒人去数日，寻遣丞请还。 说有兰家女，承籍有宦官。 云有第五郎，娇逸未有婚。 遣丞为媒人，主簿通语言。 直说太守家，有此令郎君。 既欲结大义，故遣来贵门。 阿母谢媒人，女子先有誓， 老姥岂敢言。阿兄得闻之， 怅然心中烦。举言谓阿妹， 作计何不量。先嫁得府吏， 后嫁得郎君。否泰如天地， 足以荣汝身。不嫁义郎体， 其往欲何云。兰芝仰头答， 理实如兄言。谢家事夫君， 中道还兄门。处分适兄意， 那得自任专。虽与府吏约， 后会永无缘。登即相许和， 便可作婚姻。 媒人下床去，诺诺复尔尔。 还部白府君，下官奉使命， 言谈大有缘。府君得闻之， 心中大欢喜。视历复开书， 便利此月内，六合正相应。 良吉三十日，今已二十七， 卿可去成婚。交语速装束， 络绎如浮云。青雀白鹄舫， 四角龙子幡。婀娜随风转， 金车玉作轮。踯躅青骢马， 流苏金缕鞍。赍钱三百万， 皆用青丝穿。杂彩三百疋， 交广市鲑珍。从人四五百， 郁郁登郡门。 阿母谓阿女，适得府君书， 明日来迎汝。何不作衣裳， 莫令事不举。阿女默无声， 手巾掩口啼，泪落便如泻。 移我琉璃榻，出置前厅下。 左手持刀尺，右手执绫罗。 朝成绣夹裙，晚成单罗衫。 暗暗日欲暝，愁思出门啼。 府吏闻此变，因求假暂归。 未至二三里，摧藏马悲哀。 新妇识马声，蹑履相逢迎。 怅然遥相望，知是故人来。 举手拍马鞍，嗟叹使心伤。 自君别我后，人事不可量。 果不如先愿，又非君所详。 我有亲父母，逼迫兼弟兄。 以我应他人，君还何所望。 府吏谓新妇，贺君得高迁。 磐石方且厚，可以卒千年。 蒲苇一时韧，便作旦夕间。 卿当日胜贵，吾独向黄泉。 新妇谓府吏，何意出此言。 同是被逼迫，君尔妾亦然。 黄泉下相见，勿违今日言。 执手分道去，各各还家门。 生人作死别，恨恨那可论。 念与世间辞，千万不复全。 府吏还家去，上堂拜阿母。 今日大风寒，寒风摧树木， 严霜结庭兰。儿今日冥冥， 令母在后单。故作不良计， 勿复怨鬼神。命如南山石， 四体康且直。阿母得闻之， 零泪应声落。汝是大家子， 仕宦于台阁。慎勿为妇死， 贵贱情何薄。东家有贤女， 窈窕艳城郭。阿母为汝求， 便复在旦夕。府吏再拜还， 长叹空房中，作计乃尔立。 转头向户里，渐见愁煎迫。 其日牛马嘶，新妇入青庐。 暗暗黄昏后，寂寂人定初。 我命绝今日，魂去尸长留。 揽裙脱丝履，举身赴清池。 府吏闻此事，心知长别离。 徘徊庭树下，自挂东南枝。 两家求合葬，合葬华山傍。 东西植松柏，左右种梧桐。 枝枝相覆盖，叶叶相交通。 中有双飞鸟，自名为鸳鸯。 仰头相向鸣，夜夜达五更。 行人驻足听，寡妇起彷徨。 多谢后世人，戒之慎勿忘。
```

[汉] 刘邦 《大风歌》
```
大风起兮云飞扬， 威加海内兮归故乡。
```
```
安得猛士兮守四方！
```

[魏晋] 蔡琰 《胡笳十八拍》
```
我生之初尚无为，我生之后汉祚衰。 天不仁兮降乱离，地不仁兮使我逢此时。
```
```
干戈日寻兮道路危，民卒流亡兮共哀悲。 烟尘蔽野兮胡虏盛，志意乖兮节义亏。 对殊俗兮非我宜，遭恶辱兮当告谁？ 笳一会兮琴一拍，心愤怨兮无人知。 戎羯逼我兮为室家，将我行兮向天涯。 云山万重兮归路遐，疾风千里兮杨尘沙。 人多暴猛兮如虺蛇，控弦被甲兮为骄奢。 两拍张弦兮弦欲绝，志摧心折兮自悲嗟。 越汉国兮入胡城，亡家失身兮不如无生。 毡裘为裳兮骨肉震惊，羯膻为味兮枉遏我情。 鼙鼓喧兮从夜达明，胡风浩浩兮暗塞营。 伤今感昔兮三拍成，衔悲畜恨兮何时平。 无日无夜兮不思我乡土，禀气含生兮莫过我最苦。 天灾国乱兮人无主，唯我薄命兮没戎虏。 殊俗心异兮身难处，嗜欲不同兮谁可与语！ 寻思涉历兮多艰阻，四拍成兮益凄楚。 雁南征兮欲寄边声，雁北归兮为得汉音。 雁飞高兮邈难寻，空断肠兮思喑喑。 攒眉向月兮抚雅琴，五拍泠泠兮意弥深。 冰霜凛凛兮身苦寒，饥对肉酪兮不能餐。 夜闻陇水兮声呜咽，朝见长城兮路杳漫。 追思往日兮行李难，六拍悲来兮欲罢弹。 日暮风悲兮边声四起，不知愁心兮说向谁是！ 原野萧条兮烽戍万里，俗贱老弱兮少壮为美。 逐有水草兮安家葺垒，牛羊满野兮聚如蜂蚁。 草尽水竭兮羊马皆徒，七拍流恨兮恶居于此。 为天有眼兮何不见我独漂流？ 为神有灵兮何事处我天南海北头？ 我不负天兮天何配我殊匹？ 我不负神匹神何殛我越荒州？ 制兹八拍兮拟排忧，何知曲成兮心转愁。 天无涯兮地无边，我心愁兮亦复然。 人生倏忽兮如白驹之过隙，然不得欢乐兮当我之盛年。 怨兮欲问天，天苍苍兮上无缘。 举头仰望兮空云烟，九拍怀情兮谁与传？ 城头烽火不曾灭，疆场征战何时歇？ 杀气朝朝冲塞门，胡风夜夜吹边月。 故乡隔兮音尘绝，哭无声兮气将咽。 一生辛苦兮缘别离，十拍悲深兮泪成血。 我非贪生而恶死，不能捐身兮心有以。 生仍冀得兮归桑梓，死当埋骨兮长已矣。 日居月诸兮在戎垒，胡人宠我兮有二子。 鞠之育之兮不羞耻，愍之念之兮生长边鄙。 十有一拍兮因兹起，哀响缠绵兮彻心髓。 东风应律兮暖气多，知是汉家天子兮布阳和。 羌胡蹈舞兮共讴歌，两国交欢兮罢兵戈。 忽遇汉使兮称近诏，遗千金兮赎妾身。 喜得生还兮逢圣君，嗟别稚子兮会无因。 十有二拍兮哀乐均，去住两情兮难具陈。 不谓残生兮却得旋归，抚抱胡儿兮泣下沾衣。 汉使迎我兮四牡肥肥，胡儿号兮谁得知？ 与我生死兮逢此时，愁为子兮日无光辉，焉得羽翼兮将汝 归。 一步一远兮足难移，魂消影绝兮恩爱遗。 十有三拍兮弦急调悲，肝肠搅刺兮人莫我知。 身归国兮儿莫之随，心悬悬兮长如饥。 四时万物兮有盛衰，唯我愁苦兮不暂移。 山高地阔兮见汝无期，更深夜阑兮梦汝来斯。 梦中执手兮一喜一悲，觉后痛吾心兮无休歇时。 十有四拍兮涕泪交垂，河水东流兮心是思。 十五拍兮节调促，气填胸兮谁识曲？ 处穹庐兮偶殊俗。愿得归来兮天从欲，再还汉国兮欢心足 。 心有怀兮愁转深，日月无私兮曾不照临。 子母分离兮意难任，同天隔越兮如商参，生死不相知兮何 处寻！ 十六拍兮思茫茫，我与儿兮各一方。 日东月西兮徒相望，不得相随兮空断肠。 对萱草兮忧不忘，弹鸣琴兮情何伤！ 今别子兮归故乡，旧怨平兮新怨长！ 泣血仰头兮诉苍苍，胡为生兮独罹此殃！ 十七拍兮心鼻酸，关山阻修兮独行路难。 去时怀土兮心无绪，来时别儿兮思漫漫。 塞上黄蒿兮枝枯叶干，沙场白骨兮刀痕箭瘢。 风霜凛凛兮春夏寒，人马饥荒兮筋力单。 岂知重得兮入长安，叹息欲绝兮泪阑干。 胡笳本自出胡中，缘琴翻出音律同。 十八拍兮曲虽终，响有余兮思无穷。 是知丝竹微妙兮均造化之功，哀乐各随人心兮有变则通。 胡与汉兮异域殊风，天与地隔兮子西母东。 苦我怨气兮浩于长空，六合虽广兮受之不容！
```

[魏晋] 刘桢 《赠从弟》
```
亭亭山上松，瑟瑟谷中风。 风声一何盛，松枝一何劲。
```
```
冰霜正惨凄，终岁常端正。 岂不罹凝寒，松柏有本性。
```

[南北朝] 南朝民歌 《西洲曲》
```
忆梅下西洲，折梅寄江北。 单衫杏子红，双鬓鸦雏色。
```
```
西洲在何处？两桨桥头渡。 日暮伯劳飞，风吹乌臼树。 树下即门前，门中露翠钿。 开门郎不至，出门采红莲。 采莲南塘秋，莲花过人头。 低头弄莲子，莲子清如水。 置莲怀袖中，莲心彻底红。 忆郎郎不至，仰首望飞鸿。 鸿飞满西洲，望郎上青楼。 楼高望不见，尽日栏杆头。 栏杆十二曲，垂手明如玉。 卷帘天自高，海水摇空绿。 海水梦悠悠，君愁我亦愁。 南风知我意，吹梦到西洲。
```

[唐] 陈陶 《陇西行》
```
誓扫匈奴不顾身，五千貂锦丧胡尘。 可怜无定河边骨，犹是春闺梦里人。
```

[唐] 储光羲 《钓鱼湾》
```
垂钓绿湾春，春深杏花乱。 潭清疑水浅，荷动知鱼散。
```
```
日暮待情人，维舟绿杨岸。
```

[唐] 杜甫 《垂老别》
```
四郊未宁静，垂老不得安。 子孙阵亡尽，焉用身独完。
```
```
投杖出门去，同行为辛酸。 幸有牙齿存，所悲骨髓干。 男儿既介胄，长揖别上官。 老妻卧路啼，岁暮衣裳单。 孰知是死别，且复伤其寒。 此去必不归，还闻劝加餐。 土门壁甚坚，杏园度亦难。 势异邺城下，纵死时犹宽。 人生有离合，岂择衰老端。 忆昔少壮日，迟回竟长叹。 万国尽征戍，烽火被冈峦。 积尸草木腥，流血川原丹。 何乡为乐土，安敢尚盘桓。 弃绝蓬室居，塌然摧肺肝。
```

[唐] 杜甫 《阁夜》
```
岁暮阴阳催短景，天涯霜雪霁寒宵。 五更鼓角声悲壮，三峡星河影动摇。
```
```
野哭几家闻战伐，夷歌数处起渔樵。 卧龙跃马终黄土，人事依依漫寂寥。(版本一) 岁暮阴阳催短景，天涯霜雪霁寒宵。 五更鼓角声悲壮，三峡星河影动摇。 野哭千家闻战伐，夷歌数处起渔樵。 卧龙跃马终黄土，人事音书漫寂寥。(版本二)
```

[唐] 高适 《塞上听吹笛》
```
雪净胡天牧马还，月明羌笛戌楼间。 借问梅花何处落？风吹一夜满关山！
```

[唐] 高适 《燕歌行》
```
汉家烟尘在东北，汉将辞家破残贼。 男儿本自重横行，天子非常赐颜色。
```
```
枞金伐鼓下榆关，旌旗逶迤碣石间。 校尉羽书飞瀚海，单于猎火照狼山。 山川萧条极边土，胡骑凭陵杂风雨。 战士军前半死生，美人帐下犹歌舞。 大漠穷秋塞草衰，孤城落日斗兵稀。 身当恩遇常轻敌，力尽关山未解围。 铁衣远戍辛勤久，玉筋应啼别离后。 少妇城南欲断肠，征人蓟北空回首。 边风飘飘那可度，绝域苍茫更何有。 杀气三时作阵云，寒声一夜传刁斗。 相看白刃血纷纷，死节从来岂顾勋。 君不见沙场征战苦，至今犹忆李将军。
```

[唐] 韩愈 《春雪》
```
新年都未有芳华，二月初惊见草芽。 白雪却嫌春色晚，故穿庭树作飞花。
```

[唐] 韩愈 《听颖师弹琴》
```
昵昵儿女语，恩怨相尔汝。划然变轩昂，勇士赴敌场。 浮云柳絮无根蒂，天地阔远随飞扬。喧啾百鸟群，
```
```
忽见孤凤凰。跻攀分寸不可上，失势一落千丈强。 嗟余有两耳，未省听丝篁。自闻颖师弹，起坐在一旁。 推手遽止之，湿衣泪滂滂。颖乎尔诚能，无以冰炭置我肠。
```

[唐] 李白 《古风 其十九》
```
西上莲花山，迢迢见明星。(西上 一作：西岳) 素手把芙蓉，虚步蹑太清。
```
```
霓裳曳广带，飘拂升天行。 邀我登云台，高揖卫叔卿。 恍恍与之去，驾鸿凌紫冥。 俯视洛阳川，茫茫走胡兵。 流血涂野草，豺狼尽冠缨。
```

[唐] 李白 《妾薄命》
```
汉帝宠阿娇，贮之黄金屋。 咳唾落九天，随风生珠玉。
```
```
宠极爱还歇，妒深情却疏。 长门一步地，不肯暂回车。 雨落不上天，水覆难再收。 君情与妾意，各自东西流。 昔日芙蓉花，今成断根草。 以色事他人，能得几时好。
```

[唐] 李商隐 《落花》
```
高阁客竟去，小园花乱飞。 参差连曲陌，迢递送斜晖。
```
```
肠断未忍扫，眼穿仍欲归。 芳心向春尽，所得是沾衣。
```

[唐] 李商隐 《无题二首》
```
凤尾香罗薄几重，碧文圆顶夜深缝。 扇裁月魄羞难掩，车走雷声语未通。
```
```
曾是寂寥金烬暗，断无消息石榴红。 斑骓只系垂杨岸，何处西南待好风。 重帏深下莫愁堂，卧后清宵细细长。 神女生涯元是梦，小姑居处本无郎。 风波不信菱枝弱，月露谁教桂叶香。 直道相思了无益，未妨惆怅是清狂。
```

[唐] 李煜 《长相思·一重山》
```
一重山，两重山。山远天高烟水寒，相思枫叶丹。 菊花开，菊花残。塞雁高飞人未还，一帘风月闲。
```

[唐] 李煜 《长相思·云一緺》
```
云一緺，玉一梭， 澹澹衫儿薄薄罗。
```
```
轻颦双黛螺。 秋风多，雨相和， 帘外芭蕉三两窠。 夜长人奈何？
```

[唐] 李煜 《乌夜啼·昨夜风兼雨》
```
昨夜风兼雨， 帘帏飒飒秋声。
```
```
烛残漏滴频欹枕， 起坐不能平。 世事漫随流水， 算来一梦浮生。 醉乡路稳宜频到， 此外不堪行。
```

[唐] 刘方平 《月夜》
```
更深月色半人家，北斗阑干南斗斜。 今夜偏知春气暖，虫声新透绿窗纱。
```

[唐] 罗隐 《西施》
```
家国兴亡自有时， 吴人何苦怨西施。
```
```
西施若解倾吴国， 越国亡来又是谁？
```

[唐] 王维 《汉江临眺》
```
楚塞三湘接，荆门九派通。 江流天地外，山色有无中。
```
```
郡邑浮前浦，波澜动远空。 襄阳好风日，留醉与山翁。
```

[宋] 程颢 《秋日》
```
闲来无事不从容，睡觉东窗日已红。 万物静观皆自得，四时佳兴与人同。
```
```
道通天地有形外，思入风云变态中。 富贵不淫贫贱乐，男儿到此是豪雄。
```

[宋] 李清照 《凤凰台上忆吹箫·香冷金猊》
```
香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。新来瘦，非于病酒，不是悲秋。 休休，这回去也，千万遍《阳关》，也则难留。念武陵人远，烟锁秦楼。惟有楼前流水，应念我、终日凝眸。凝眸处，从今又添，一段新愁。(版本一)
```
```
香冷金猊，被翻红浪，起来人未梳头。任宝奁闲掩，日上帘钩。生怕闲愁暗恨，多少事、欲说还休。今年瘦，非干病酒，不是悲秋。 明朝，者回去也，千万遍阳关，也即难留。念武陵春晚，云锁重楼。记取楼前绿水，应念我、终日凝眸。凝眸处，从今更数，几段新愁。(版本二)
```

[宋] 李清照 《浣溪沙》
```
淡荡春光寒食天， 玉炉沈水袅残烟，
```
```
梦回山枕隐花钿。 海燕未来人斗草， 江梅已过柳生绵， 黄昏疏雨湿秋千。
```

[宋] 李清照 《清平乐·年年雪里》
```
年年雪里， 常插梅花醉，
```
```
挪尽梅花无好意， 赢得满衣清泪！ 今年海角天涯， 萧萧两鬓生华。 看取晚来风势， 故应难看梅花。
```

[宋] 林逋 《相思令·吴山青》
```
吴山青， 越山青。
```
```
两岸青山相对迎。 争忍有离情。 君泪盈， 妾泪盈。 罗带同心结未成， 江边潮已平。
```

[宋] 柳永 《玉蝴蝶·望处雨收云断》
```
望处雨收云断，凭阑悄悄，目送秋光。晚景萧疏，堪动宋玉悲凉。水风轻，蘋花渐老，月露冷、梧叶飘黄。遣情伤。故人何在，烟水茫茫。 难忘，文期酒会，几孤风月，屡变星霜。海阔山遥，未知何处是潇湘。念双燕、难凭远信，指暮天、空识归航。黯相望。断鸿声里，立尽斜阳。
```

[宋] 秦观 《踏莎行·雾失楼台》
```
雾失楼台，月迷津渡， 桃源望断无寻处。
```
```
可堪孤馆闭春寒， 杜鹃声里斜阳暮。 驿寄梅花，鱼传尺素， 砌成此恨无重数。 郴江幸自绕郴山， 为谁流下潇湘去？
```

[宋] 苏轼 《念奴娇·凭高眺远》
```
凭高眺远，见长空， 万里云无留迹。
```
```
桂魄飞来，光射处， 冷浸一天秋碧。 玉宇琼楼，乘鸾来去， 人在清凉国。 江山如画，望中烟树历历。 我醉拍手狂歌， 举杯邀月对，影成三客。 起舞徘徊，风露下， 今夕不知何夕。 便欲乘风，翻然归去， 何用骑鹏翼。 水晶宫里，一声吹断横笛。
```

[宋] 苏轼 《鹧鸪天·林断山明竹隐墙》
```
林断山明竹隐墙，　 乱蝉衰草小池塘。　
```
```
翻空白鸟时时见， 照水红蕖细细香。　 村舍外， 古城旁，　 杖藜徐步转斜阳。　 殷勤昨夜三更雨， 又得浮生一日凉。　
```

[宋] 王安石 《桂枝香·登临送目》

[宋] 晏几道 《清平乐·留人不住》
```
留人不住， 醉解兰舟去。
```
```
一棹碧涛春水路， 过尽晓莺啼处。 渡头杨柳青青， 枝枝叶叶离情。 此后锦书休寄， 画楼云雨无凭。
```

[宋] 范成大 《四时田园杂兴（其二十五）》
```
梅子金黄杏子肥， 麦花雪白菜花稀。
```
```
日长篱落无人过， 唯有蜻蜓蛱蝶飞。
```

[宋] 姜夔 《疏影·苔枝缀玉》
```
苔枝缀玉。有翠禽小小。枝上同宿。客里相逢，篱角黄昏，无言自倚修竹。照君不惯胡沙远，但暗忆、江南江北。想佩环、月夜归来，化作此花幽独。 犹记深营旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。
```

[宋] 杨万里 《闲居初夏午睡起》
```
梅子留酸软齿牙， 芭蕉分绿与窗纱。
```
```
日长睡起无情思， 闲看儿童捉柳花。
```

[清] 曹雪芹 《好了歌》
```
世人都晓神仙好，惟有功名忘不了！ 古今将相在何方？荒冢一堆草没了，
```
```
世人都晓神仙好，只有金银忘不了！ 终朝只恨聚无多，及到多时眼闭了， 世人都晓神仙好，只有姣妻忘不了！ 君生日日说恩情，君死又随人去了， 世人都晓神仙好，只有儿孙忘不了！ 痴心父母古来多，孝顺儿孙谁见了？
```

[清] 纳兰性德 《采桑子·而今才道当时错》
```
而今才道当时错， 心绪凄迷，
```
```
红泪偷垂， 满眼春风百事非。 情知此后来无计， 强说欢期， 一别如斯， 落尽梨花月又西。
```

[清] 纳兰性德 《木兰词》
```
人生若只如初见 何事秋风悲画扇
```
```
等闲变却故人心 却道故人心易变 骊山语罢清宵半 泪雨霖铃终不怨 何如薄幸锦衣郎 比翼连枝当日愿
```

[现代] 毛泽东 《七绝·为李进同志题所摄庐山仙人洞照》
```
暮色苍茫看劲松， 乱云飞渡仍从容。
```
```
天生一个仙人洞， 无限风光在险峰。
```

[现代] 毛泽东 《七律二首·送瘟神》
```
读六月三十日《人民日报》，余江县消灭了血吸虫。浮想 联翩，夜不能寐。微风拂晓，旭日临窗，遥望南天，欣然
```
```
命笔。 绿水青山枉自多，华佗无奈小虫何！ 千村薜荔人遗矢，万户萧疏鬼唱歌。 坐地日行八万里，巡天遥看一千河。 牛郎欲问瘟神事，一样悲欢逐逝波。 春风杨柳万千条，六亿神州尽舜尧。 红雨随心翻作浪，青山着意化为桥。 天连五岭银锄落，地动三河铁臂摇。 借问瘟君欲何往，纸船明烛照天烧。
```

[唐] 王维 《渭城曲》
```
渭城朝雨浥轻尘，客舍青青柳色新。 劝君更尽一杯酒，西出阳关无故人。
```

[唐] 李贺 《将进酒·琉璃钟》
```
琉璃钟，琥珀浓，小槽酒滴真珠红。 烹龙炮凤玉脂泣，罗帏绣幕围香风。
```
```
吹龙笛，击鼍鼓；皓齿歌，细腰舞。 况是青春日将暮，桃花乱落如红雨。 劝君终日酩酊醉，酒不到刘伶坟上土！
```

[唐] 白居易 《夜雪》
```
已讶衾枕冷，复见窗户明。 夜深知雪重，时闻折竹声。
```

[唐] 白居易 《村夜》
```
霜草苍苍虫切切，村南村北行人绝。 独出门前望野田，月明荞麦花如雪。 (门前 一作：前门)
```

[唐] 白居易 《池上二绝》
```
山僧对棋坐，局上竹阴清。 映竹无人见，时闻下子声。
```
```
小娃撑小艇，偷采白莲回。 不解藏踪迹，浮萍一道开。
```

[唐] 李益 《写情》
```
水纹珍簟思悠悠，千里佳期一夕休。 从此无心爱良夜，任他明月下西楼。
```

[唐] 李白 《北风行》
```
烛龙栖寒门，光曜犹旦开。 日月照之何不及此，唯有北风号怒天上来。
```
```
燕山雪花大如席，片片吹落轩辕台。 幽州思妇十二月，停歌罢笑双蛾摧。 倚门望行人，念君长城苦寒良可哀。 别时提剑救边去，遗此虎纹金鞞靫。 中有一双白羽箭，蜘蛛结网生尘埃。 箭空在，人今战死不复回。 不忍见此物，焚之已成灰。 黄河捧土尚可塞，北风雨雪恨难裁。
```

[唐] 李白 《秋思》
```
春阳如昨日，碧树鸣黄鹂。芜然蕙草暮，飒尔凉风吹。 天秋木叶下，月冷莎鸡悲。坐愁群芳歇，白露凋华滋。
```

[唐] 李白 《金陵城西楼月下吟》
```
金陵夜寂凉风发，独上高楼望吴越。 白云映水摇空城，白露垂珠滴秋月。
```
```
月下沉吟久不归，古来相接眼中稀。 解道澄江净如练，令人长忆谢玄晖。
```

[唐] 李白 《上李邕 ( 此诗萧士□云是伪作 ) 【上斌下》
```
大鹏一日同风起，抟摇直上九万里。假令风歇时下来， 犹能簸却沧溟水。世人见我恒殊调，闻余大言皆冷笑。
```
```
宣父犹能畏后生，丈夫未可轻年少。
```

[唐] 杜甫 《自京赴奉先县咏怀五百字》
```
杜陵有布衣，老大意转拙。 许身一何愚，窃比稷与契。
```
```
居然成濩落，白首甘契阔。 盖棺事则已，此志常觊豁。 穷年忧黎元，叹息肠内热。 取笑同学翁，浩歌弥激烈。 非无江海志，萧洒送日月。 生逢尧舜君，不忍便永诀。 当今廊庙具，构厦岂云缺。 葵藿倾太阳，物性固莫夺。 顾惟蝼蚁辈，但自求其穴。 胡为慕大鲸，辄拟偃溟渤。 以兹悟生理，独耻事干谒。 兀兀遂至今，忍为尘埃没。 终愧巢与由，未能易其节。 沈饮聊自适，放歌颇愁绝。 岁暮百草零，疾风高冈裂。 天衢阴峥嵘，客子中夜发。 霜严衣带断，指直不得结。 凌晨过骊山，御榻在嵽嵲。 蚩尤塞寒空，蹴蹋崖谷滑。 瑶池气郁律，羽林相摩戛。 君臣留欢娱，乐动殷樛嶱。 赐浴皆长缨，与宴非短褐。 彤庭所分帛，本自寒女出。 鞭挞其夫家，聚敛贡城阙。 圣人筐篚恩，实欲邦国活。 臣如忽至理，君岂弃此物。 多士盈朝廷，仁者宜战栗。 况闻内金盘，尽在卫霍室。 中堂舞神仙，烟雾散玉质。 暖客貂鼠裘，悲管逐清瑟。 劝客驼蹄羹，霜橙压香橘。 朱门酒肉臭，路有冻死骨。 荣枯咫尺异，惆怅难再述。 北辕就泾渭，官渡又改辙。 群冰从西下，极目高崒兀。 疑是崆峒来，恐触天柱折。 河梁幸未坼，枝撑声窸窣。 行旅相攀援，川广不可越。 老妻寄异县，十口隔风雪。 谁能久不顾，庶往共饥渴。 入门闻号咷，幼子饥已卒。 吾宁舍一哀，里巷亦呜咽。 所愧为人父，无食致夭折。 岂知秋未登，贫窭有仓卒。 生常免租税，名不隶征伐。 抚迹犹酸辛，平人固骚屑。 默思失业徒，因念远戍卒。 忧端齐终南，澒洞不可掇。
```

[唐] 杜甫 《曲江二首》
```
一片花飞减却春，风飘万点正愁人。 且看欲尽花经眼，莫厌伤多酒入唇。
```
```
江上小堂巢翡翠，花边高冢卧麒麟。 细推物理须行乐，何用浮名绊此身。 朝回日日典春衣，每日江头尽醉归。 酒债寻常行处有，人生七十古来稀。 穿花蛱蝶深深见，点水蜻蜓款款飞。 传语风光共流转，暂时相赏莫相违。
```

[唐] 戴叔伦 《兰溪棹歌》
```
凉月如眉挂柳湾，越中山色镜中看。 兰溪三日桃花雨，半夜鲤鱼来上滩。
```

[宋] 苏轼 《江城子·前瞻马耳九仙山》
```
前瞻马耳九仙山。碧连天。晚云间。城上高台，真个是超然。莫使匆匆云雨散，今夜里，月婵娟。 小溪鸥鹭静联拳。去翩翩。点轻烟。人事凄凉，回首便他年。莫忘使君歌笑处，垂柳下，矮槐前。
```

[宋] 贺铸 《半死桐/鹧鸪天》
```
重过阊门万事非。同来何事不同归。梧桐半死清霜后，头白鸳鸯失伴飞。 原上草，露初晞。旧栖新垅两依依。空床卧听南窗雨，谁复挑灯夜补衣。
```

[宋] 贺铸 《六州歌头·少年侠气》
```
少年侠气，交结五都雄。肝胆洞。毛发耸。立谈中。死生同。一诺千金重。推翘勇。矜豪纵。轻盖拥。联飞鞚。斗城东。轰饮酒垆，春色浮寒瓮。吸海垂虹。闲呼鹰嗾犬，白羽摘雕弓。狡穴俄空。乐匆匆。 似黄粱梦。辞丹凤。明月共。漾孤篷。官冗從。怀倥偬。落尘笼。簿书丛。鹖弁如云众。供粗用。忽奇功。笳鼓动。渔阳弄。思悲翁。不请长缨，系取天骄种。剑吼西风。恨登山临水，手寄七弦桐。目送归鸿。
```

[宋] 李清照 《如梦令·常记溪亭日暮》
```
常记溪亭日暮。沈醉不知归路。兴尽晚回舟，误入藕花深处。争渡。争渡。惊起一滩鸥鹭。
```

[宋] 辛弃疾 《西江月·贪数明朝重九》
```
贪数明朝重九。不知过了中秋。人生有得许多愁。惟有黄花如旧。万象亭中殢酒。九江阁上扶头。城鸦唤我醉归休。细雨斜风时候。
```

[宋] 辛弃疾 《水调歌头·落日古城角》
```
落日古城角，把酒劝君留。长安路远，何事风雪敝貂裘。散尽黄金身世，不管秦楼人怨，归计狎沙鸥。明夜扁舟去，和月载离愁。 功名事，身未老，几时休。诗书万卷，致身须到古伊周。莫学班超投笔，纵得封侯万里，憔悴老边州。何处依刘客，寂寞赋登楼。
```

[宋] 蒋捷 《梅花引 荆溪阻雪》
```
白鸥问我泊孤舟，是身留，是心留？心若留时，何事锁眉头？风拍小帘灯晕舞，对闲影，冷清清，忆旧游。 旧游旧游今在否？花外楼，柳下舟。梦也梦也，梦不到，寒水空流。漠漠黄云，湿透木棉裘。都道无人愁似我，今夜雪，有梅花，似我愁。
```

[唐] 王建 《雨过山村》
```
雨里鸡鸣一两家，竹溪村路板桥斜。 妇姑相唤浴蚕去，闲看中庭栀子花。
```

[唐] 刘禹锡 《赏牡丹》
```
庭前芍药妖无格，池上芙蕖净少情。 唯有牡丹真国色，花开时节动京城。
```

[唐] 孟郊 《劝学》
```
击石乃有火，不击元无烟。人学始知道，不学非自然。 万事须己运，他得非我贤。青春须早为，岂能长少年。
```

[唐] 李商隐 《无题》
```
万里风波一叶舟，忆归初罢更夷犹。碧江地没元相引， 黄鹤沙边亦少留。益德冤魂终报主，阿童高义镇横秋。
```
```
人生岂得长无谓，怀古思乡共白头。
```

[唐] 胡令能 《小儿垂钓》
```
蓬头稚子学垂纶，侧坐莓苔草映身。 路人借问遥招手，怕得鱼惊不应人。
```

[宋] 陆游 《自诘》
```
修行力量浅，触事常寡悰。 端居本年事，奈此百忧攻。
```
```
今晨默自语：世岂不汝容？漱濯临清流，啸歌荫长松。 缓步有夷途，远眺多奇峰。 野叟时相寻，村酒亦自醲。 于道忽少进，一扫芥蔕胸。 轑釜本常情，宁说饭後钟？
```

[宋] 叶绍翁 《夜书所见》
```
萧萧梧叶送寒声，江上秋风动客情。 知有儿童挑促织，夜深篱落一灯明。
```

[先秦] 宋玉 《九辩》
```
悲哉！秋之为气也。 萧瑟兮，草木摇落而变衰。
```
```
憭栗兮，若在远行。 登山临水兮，送将归。 泬寥兮，天高而气清； 寂寥兮，收潦而水清。 憯悽增欷兮，薄寒之中人； 怆怳懭悢兮，去故而就新； 坎廪兮，贫士失职而志不平； 廓落兮，羁旅而无友生； 惆怅兮，而私自怜。 燕翩翩其辞归兮，蝉寂漠而无声。 雁廱廱而南游兮，鹍鸡啁哳而悲鸣。 独申旦而不寐兮，哀蟋蟀之宵征。 时亹亹而过中兮，蹇淹留而无成。 悲忧穷戚兮独处廓，有美一人兮心不绎； 去乡离家兮徠远客，超逍遥兮今焉薄！ 专思君兮不可化，君不知兮可柰何！ 蓄怨兮积思，心烦憺兮忘食事。 原一见兮道余意，君之心兮与余异。 车既驾兮朅而归，不得见兮心伤悲。 倚结軨兮长太息，涕潺湲兮下霑轼。 慷慨绝兮不得，中瞀乱兮迷惑。 私自怜兮何极？心怦怦兮谅直。 皇天平分四时兮，窃独悲此廪秋。 白露既下百草兮，奄离披此梧楸。 去白日之昭昭兮，袭长夜之悠悠。 离芳蔼之方壮兮，余萎约而悲愁。 秋既先戒以白露兮，冬又申之以严霜。 收恢台之孟夏兮，然欿傺而沉藏。 叶菸邑而无色兮，枝烦挐而交横。 颜淫溢而将罢兮，柯仿佛而萎黄。 萷櫹椮之可哀兮，形销铄而瘀伤。 惟其纷糅而将落兮，恨其失时而无当。 揽騑辔而下节兮，聊逍遥以相佯。 岁忽忽而遒尽兮，恐余寿之弗将。 悼余生之不时兮，逢此世之俇攘。 澹容与而独倚兮，蟋蟀鸣此西堂。 心怵惕而震荡兮，何所忧之多方。 卬明月而太息兮，步列星而极明。 窃悲夫蕙华之曾敷兮，纷旖旎乎都房。 何曾华之无实兮，从风雨而飞飏！ 以为君独服此蕙兮，羌无以异於众芳。 闵奇思之不通兮，将去君而高翔。 心闵怜之惨悽兮，原一见而有明。 重无怨而生离兮，中结轸而增伤。 岂不郁陶而思君兮？君之门以九重！ 猛犬狺狺而迎吠兮，关梁闭而不通。 皇天淫溢而秋霖兮，后土何时而得漧？ 塊独守此无泽兮，仰浮云而永叹！ 何时俗之工巧兮？背绳墨而改错！ 郤骐骥而不乘兮，策驽?台而取路。 当世岂无骐骥兮，诚莫之能善御。 见执辔者非其人兮，故驹跳而远去。 凫雁皆唼夫梁藻兮，凤愈飘翔而高举。 圜凿而方枘兮，吾固知其鉏铻而难入。 众鸟皆有所登栖兮，凤独遑遑而无所集。 原衔枚而无言兮，尝被君之渥洽。 太公九十乃显荣兮，诚未遇其匹合。 谓骐骥兮安归？谓凤皇兮安栖？ 变古易俗兮世衰，今之相者兮举肥。 骐骥伏匿而不见兮，凤皇高飞而不下。 鸟兽犹知怀德兮，何云贤士之不处？ 骥不骤进而求服兮，凤亦不贪餧而妄食。 君弃远而不察兮，虽原忠其焉得？ 欲寂漠而绝端兮，窃不敢忘初之厚德。 独悲愁其伤人兮，冯郁郁其何极？ 霜露惨悽而交下兮，心尚幸其弗济。 霰雪雰糅其增加兮，乃知遭命之将至。 原徼幸而有待兮，泊莽莽与野草同死。 原自往而径游兮，路壅绝而不通。 欲循道而平驱兮，又未知其所从。 然中路而迷惑兮，自厌按而学诵。 性愚陋以褊浅兮，信未达乎从容。 窃美申包胥之气晟兮，恐时世之不固。 何时俗之工巧兮？灭规矩而改凿！ 独耿介而不随兮，原慕先圣之遗教。 处浊世而显荣兮，非余心之所乐。 与其无义而有名兮，宁穷处而守高。 食不媮而为饱兮，衣不苟而为温。 窃慕诗人之遗风兮，原讬志乎素餐。 蹇充倔而无端兮，泊莽莽而无垠。 无衣裘以御冬兮，恐溘死不得见乎阳春。 靓杪秋之遥夜兮，心缭悷而有哀。 春秋逴逴而日高兮，然惆怅而自悲。 四时递来而卒岁兮，阴阳不可与俪偕。 白日?宛晚其将入兮，明月销铄而减毁。 岁忽忽而遒尽兮，老冉冉而愈弛。 心摇悦而日幸兮，然怊怅而无冀。 中憀恻之悽怆兮，长太息而增欷。 年洋洋以日往兮，老嵺廓而无处。 事亹亹而觊进兮，蹇淹留而踌躇。 何氾滥之浮云兮？猋廱蔽此明月。 忠昭昭而原见兮，然霠曀而莫达。 原皓日之显行兮，云蒙蒙而蔽之。 窃不自料而原忠兮，或黕点而汙之。 尧舜之抗行兮，了冥冥而薄天。 何险巇之嫉妒兮？被以不慈之伪名。 彼日月之照明兮，尚黯黮而有瑕。 何况一国之事兮，亦多端而胶加。 被荷裯之晏晏兮，然潢洋而不可带。 既骄美而伐武兮，负左右之耿介。 憎愠惀之修美兮，好夫人之慷慨。 众踥蹀而日进兮，美超远而逾迈。 农夫辍耕而容与兮，恐田野之芜秽。 事绵绵而多私兮，窃悼後之危败。 世雷同而炫曜兮，何毁誉之昧昧！ 今修饰而窥镜兮，後尚可以[穴鼠]藏。 原寄言夫流星兮，羌儵忽而难当。 卒廱蔽此浮云，下暗漠而无光。 尧舜皆有所举任兮，故高枕而自適。 谅无怨於天下兮，心焉取此怵惕？ 乘骐骥之浏浏兮，驭安用夫强策？ 谅城郭之不足恃兮，虽重介之何益？ 邅翼翼而无终兮，忳惛惛而愁约。 生天地之若过兮，功不成而无嶜。 原沉滞而不见兮，尚欲布名乎天下。 然潢洋而不遇兮，直怐□而自苦。 莽洋洋而无极兮，忽翱翔之焉薄？ 国有骥而不知乘兮，焉皇皇而更索？ 甯戚讴於车下兮，桓公闻而知之。 无伯乐之相善兮，今谁使乎誉之？ 罔流涕以聊虑兮，惟著意而得之。 纷纯纯之原忠兮，妒被离而鄣之。 原赐不肖之躯而别离兮，放游志乎云中。 乘精气之抟抟兮，骛诸神之湛湛。 骖白霓之習習兮，历群灵之丰丰。 左硃雀之茇茇兮，右苍龙之躣躣。 属雷师之阗阗兮，通飞廉之衙衙。 前轻辌之锵锵兮，後辎乘之从从。 载云旗之委蛇兮，扈屯骑之容容。 计专专之不可化兮，原遂推而为臧。 赖皇天之厚德兮，还及君之无恙。
```

[宋] 释师观 《偈颂七十六首》
```
云门有一曲，腊月二十五。 拍拍是令，全身里许。
```
```
呵呵呵，万像森罗齐作舞。
```

[宋] 僧志南 《绝句》
```
古木阴中系短篷，杖藜扶我过桥东。 沾衣欲湿杏花雨，吹面不寒杨柳风。
```

[唐] 郑畋 《马嵬坡》
```
玄宗回马杨妃死，云雨难忘日月新。 终是圣明天子事，景阳宫井又何人。
```

[唐] 李白 《送友人入蜀》
```
见说蚕丛路，崎岖不易行。 山从人面起，云傍马头生。
```
```
芳树笼秦栈，春流绕蜀城。 升沉应已定，不必问君平。
```

[唐] 许浑 《咸阳城东楼》
```
一上高城万里愁，蒹葭杨柳似汀洲。 溪云初起日沉阁，山雨欲来风满楼。
```
```
鸟下绿芜秦苑夕，蝉鸣黄叶汉宫秋。 行人莫问当年事，故国东来渭水流。
```

[宋] 梅尧臣 《鲁山山行》
```
适与野情惬，千山高复低。 好峰随处改，幽径独行迷。
```
```
霜落熊升树，林空鹿饮溪。 人家在何许，云外一声鸡。
```

[宋] 欧阳修 《戏答元珍》
```
春风疑不到天涯，二月山城未见花。 残雪压枝犹有桔，冻雷惊笋欲抽芽。
```
```
夜闻归雁生乡思，病入新年感物华。 曾是洛阳花下客，野芳虽晚不须嗟。
```

[宋] 陆游 《临安春雨初霁》
```
世味年来薄似纱，谁令骑马客京华。 小楼一夜听春雨，深巷明朝卖杏花。
```
```
矮纸斜行闲作草，晴窗细乳戏分茶。 素衣莫起风尘叹，犹及清明可到家。
```

[先秦] 诗经 《硕鼠》
```
硕鼠硕鼠，无食我黍！三岁贯女，莫我肯顾。 逝将去女，适彼乐土。乐土乐土，爰得我所？
```
```
硕鼠硕鼠，无食我麦！三岁贯女，莫我肯德。 逝将去女，适彼乐国。乐国乐国，爰得我直？ 硕鼠硕鼠，无食我苗！三岁贯女，莫我肯劳。 逝将去女，适彼乐郊。乐郊乐郊，谁之永号？
```

[宋] 卢梅坡 《雪梅》
```
有梅无雪不精神，有雪无诗俗了人。 日暮诗成天又雪，与梅并作十分春。
```

[近代] 鲁迅 《自题小像》
```
灵台无计逃神矢，风雨如磐暗故园。 寄意寒星荃不察，我以我血荐轩辕。
```

[唐] 刘禹锡 《竹枝词》
```
山桃红花满上头，蜀江春水拍山流。 花红易衰似郎意，水流无限似侬愁。
```

[唐] 温庭筠 《忆江南·梳洗罢》
```
梳洗罢，独倚望江楼：过尽千帆皆不是，斜晖脉脉水悠悠，肠断白苹洲。
```

[先秦] 诗经 《卷耳》
```
采采卷耳，不盈顷筐。 嗟我怀人，寘[1]彼周行。
```
```
陟彼崔嵬，我马虺隤[2]。 我姑酌彼金罍[3]，维以不永怀。 陟彼高冈，我马玄黄。 我姑酌彼兕觥，维以不永伤。 陟彼砠[4]矣，我马瘏[5]矣。 我仆痡[6]矣，云何吁矣！
```

[宋] 李清照 《玉楼春》
```
红酥肯放琼苞碎， 探著南枝开遍未，
```
```
不知蕴藉几多香， 但见包藏无限意。 道人憔悴春窗底， 闷损阑干愁不倚， 要来小酌便来休， 未必明朝风不起。
```

[先秦] 屈原 《九歌 少司命》
```
秋兰兮蘼芜，罗生兮堂下[1]。 绿叶兮素枝[2]，芳菲菲兮袭予[3]。
```
```
夫[4]人兮自有美子，荪何以兮愁苦？ 秋兰兮青青，绿叶兮紫茎； 满堂兮美人，忽独与余兮目成。 入不言兮出不辞， 乘回风兮驾云旗。 悲莫悲兮生别离， 乐莫乐兮新相知。 荷衣兮蕙带[5]，儵[6]而来兮忽而逝。 夕宿兮帝郊，君谁须兮云之际？ 与女[7]沐兮咸池，晞[8]女发兮阳之阿； 望美人兮未来，临风怳[9]兮浩歌。 孔盖兮翠旌，登九天兮抚彗星。 竦长剑兮拥幼艾，荪独宜兮为民正[10]。
```

[先秦] 诗经 《绸缪》
```
绸缪束薪，三星在天。今夕何夕，见此良人。 子兮子兮，如此良人何！
```
```
绸缪束刍，三星在隅。今夕何夕，见此邂逅。 子兮子兮，如此邂逅何！ 绸缪束楚，三星在户。今夕何夕，见此粲者。 子兮子兮，如此粲者何！
```

[先秦] 诗经 《淇奥》
```
瞻彼淇奥，绿竹猗猗。 有匪君子，如切如磋，如琢如磨。
```
```
瑟兮僴[1]兮，赫兮咺[2]兮，有匪君子，终不可谖兮！ 瞻彼淇奥，绿竹青青。 有匪君子，充耳璓[3]莹，会弁如星。 瑟兮僴兮，赫兮咺兮，有匪君子，终不可谖兮！ 瞻彼淇奥，绿竹如箦。 有匪君子，如金如锡，如圭如璧。 宽兮绰兮，猗重较兮，善戏谑兮，不为虐兮！
```

[先秦] 诗经 《山有扶苏》
```
山有扶苏，隰有荷华。不见子都，乃见狂且。 山有乔松，隰有游龙。不见子充，乃见狡童。
```

[汉] 汉无名氏 《古诗十九首(青青河畔草)》
```
青青河畔草，郁郁园中柳。 盈盈楼上女，皎皎当窗牖。
```
```
娥娥红粉妆，纤纤出素手。 昔为娼家女，今为荡子妇。 荡子行不归，空床难独守。
```

[汉] 项羽 《垓下歌》
```
力拔山兮气盖世。 时不利兮骓不逝。
```
```
骓不逝兮可奈何！ 虞兮虞兮奈若何！
```

[魏晋] 曹操 《短歌行》
```
周西伯昌，怀此圣德。 三分天下，而有其二。
```
```
修奉贡献，臣节不隆。 崇侯谗之，是以拘系。 后见赦原，赐之斧钺，得使征伐。 为仲尼所称，达及德行， 犹奉事殷，论叙其美。 齐桓之功，为霸之首。 九合诸侯，一匡天下。 一匡天下，不以兵车。 正而不谲，其德传称。 孔子所叹，并称夷吾，民受其恩。 赐与庙胙，命无下拜。 小白不敢尔，天威在颜咫尺。 晋文亦霸，躬奉天王。 受赐圭瓒，秬鬯彤弓， 卢弓矢千，虎贲三百人。 威服诸侯，师之所尊。 八方闻之，名亚齐桓。 河阳之会，诈称周王，是其名纷葩。
```

[唐] 白居易 《采莲曲》
```
菱叶萦波荷飐风， 荷花深处小舟通。
```
```
逢郎欲语低头笑， 碧玉搔头落水中。
```

[唐] 白居易 《浪淘沙》
```
借问江潮与海水， 何似君情与妾心？
```
```
相恨不如潮有信， 相思始觉海非深。
```

[唐] 杜甫 《丹青引赠曹将军霸》
```
将军魏武之子孙，于今为庶为清门。 英雄割据虽已矣，文彩风流犹尚存。
```
```
学书初学卫夫人，但恨无过王右军。 丹青不知老将至，富贵于我如浮云。 开元之中常引见，承恩数上南熏殿。 凌烟功臣少颜色，将军下笔开生面。 良相头上进贤冠，猛将腰间大羽箭。 褒公鄂公毛发动，英姿飒爽来酣战。 先帝天马玉花骢，画工如山貌不同。 是日牵来赤墀下，迥立阊阖生长风。 诏谓将军拂绢素，意匠惨澹经营中。 斯须九重真龙出，一洗万古凡马空。 玉花却在御榻上，榻上庭前屹相向。 至尊含笑催赐金，圉人太仆皆惆怅。 弟子韩幹早入室，亦能画马穷殊相。 幹惟画肉不画骨，忍使骅骝气凋丧。 将军画善盖有神，必逢佳士亦写真。 即今飘泊干戈际，屡貌寻常行路人。 途穷反遭俗眼白，世上未有如公贫。 但看古来盛名下，终日坎壈缠其身。
```

[唐] 杜甫 《观公孙大娘弟子舞剑器行并序》
```
昔有佳人公孙氏，一舞剑器动四方。 观者如山色沮丧，天地为之久低昂。
```
```
霍如羿射九日落，矫如群帝骖龙翔。 来如雷霆收震怒，罢如江海凝清光。 绛唇珠袖两寂寞，晚有弟子传芬芳。 临颍美人在白帝，妙舞此曲神扬扬。 与余问答既有以，感时抚事增惋伤。 先帝侍女八千人，公孙剑器初第一。 五十年间似反掌，风尘澒洞昏王室。 梨园弟子散如烟，女乐馀姿映寒日。 金粟堆南木已拱，瞿唐石城草萧瑟。 玳筵急管曲复终，乐极哀来月东出。 老夫不知其所往，足茧荒山转愁疾。
```

[唐] 杜甫 《水槛遣心》
```
去郭轩楹敞，无村眺望赊。 澄江平少岸，幽树晚多花。
```
```
细雨鱼儿出，微风燕子斜。 城中十万户，此地两三家。 蜀天常夜雨，江槛已朝晴。 叶润林塘密，衣干枕席清。 不堪祗老病，何得尚浮名。 浅把涓涓酒，深凭送此生。
```

[唐] 杜甫 《新婚别》
```
兔丝附蓬麻，引蔓故不长。 嫁女与征夫，不如弃路旁。
```
```
结发为妻子，席不暖君床。 暮婚晨告别，无乃太匆忙。 君行虽不远，守边赴河阳。 妾身未分明，何以拜姑嫜。 父母养我时，日夜令我藏。 生女有所归，鸡狗亦得将。 君今往死地，沈痛迫中肠。 誓欲随君去，形势反苍黄。 勿为新婚念，努力事戎行。 妇人在军中，兵气恐不扬。 自嗟贫家女，久致罗襦裳。 罗襦不复施，对君洗红妆。 仰视百鸟飞，大小必双翔。 人事多错迕，与君永相望。
```

[唐] 杜甫 《野望》
```
西山白雪三城戍，南浦清江万里桥。 海内风尘诸弟隔，天涯涕泪一身遥。
```
```
惟将迟暮供多病，未有涓埃答圣朝。 跨马出郊时极目，不堪人事日萧条。
```

[唐] 杜牧 《叹花》
```
自是寻春去较迟， 不须惆怅怨芳时。
```
```
狂风落尽深红色， 绿叶成阴子满枝。
```

[唐] 杜荀鹤 《春宫怨》
```
早被婵娟误，欲妆临镜慵。 承恩不在貌，教妾若为容。
```
```
风暖鸟声碎，日高花影重。 年年越溪女，相忆采芙蓉。
```

[唐] 李白 《草书歌行》
```
少年上人号怀素，草书天下称独步。墨池飞出北溟鱼， 笔锋杀尽中山兔。八月九月天气凉，酒徒词客满高堂。
```
```
笺麻素绢排数厢，宣州石砚墨色光。吾师醉后倚绳床， 须臾扫尽数千张。飘风骤雨惊飒飒，落花飞雪何茫茫。 起来向壁不停手，一行数字大如斗。怳怳如闻神鬼惊， 时时只见龙蛇走。左盘右蹙如惊电，状同楚汉相攻战。 湖南七郡凡几家，家家屏障书题遍。王逸少，张伯英， 古来几许浪得名。张颠老死不足数，我师此义不师古。 古来万事贵天生，何必要公孙大娘浑脱舞。
```

[唐] 李白 《长相思二首》
```
长相思，在长安。 络纬秋啼金井栏，微霜凄凄簟色寒。
```
```
孤灯不明思欲绝，卷帷望月空长叹， 美人如花隔云端。上有青冥之长天， 下有渌水之波澜。天长路远魂飞苦， 梦魂不到关山难。长相思，摧心肝。 日色欲尽花含烟，月明欲素愁不眠。 赵瑟初停凤凰柱，蜀琴欲奏鸳鸯弦。 此曲有意无人传，愿随春风寄燕然。 忆君迢迢隔青天， 昔时横波目，今作流泪泉。 不信妾肠断，归来看取明镜前。
```

[唐] 李白 《菩萨蛮·举头忽见衡阳雁》
```
举头忽见衡阳雁。千声万字情何限。 叵耐薄情夫。一行书也无。
```
```
泣归香阁恨。和泪掩红粉。 待雁却回时。也无书寄伊。
```

[唐] 李白 《清平乐·禁庭春昼》
```
禁庭春昼， 莺羽披新绣。
```
```
百草巧求花下斗， 只赌珠玑满斗。 日晚却理残妆， 御前闲舞霓裳。 谁道腰肢窈窕， 折旋笑得君王。
```

[唐] 李白 《听蜀僧浚弹琴》
```
蜀僧抱绿绮，西下峨眉峰。 为我一挥手，如听万壑松。
```
```
客心洗流水，馀响入霜钟。 不觉碧山暮，秋云暗几重。
```

[唐] 李颀 《听董大弹胡笳兼寄语弄房给事》
```
蔡女昔造胡笳声，一弹一十有八拍。 胡人落泪沾边草，汉使断肠对归客。
```
```
古戍苍苍烽火寒，大荒阴沉飞雪白。 先拂商弦后角羽，四郊秋叶惊摵摵。 董夫子，通神明，深松窃听来妖精。 言迟更速皆应手，将往复旋如有情。 空山百鸟散还合，万里浮云阴且晴。 嘶酸雏雁失群夜，断绝胡儿恋母声。 川为净其波，鸟亦罢其鸣。 乌珠部落家乡远，逻娑沙尘哀怨生。 幽音变调忽飘洒，长风吹林雨堕瓦。 迸泉飒飒飞木末，野鹿呦呦走堂下。 长安城边东掖垣，凤凰池对青琐门。 高才脱略名与利，日夕望君抱琴至。
```

[唐] 李商隐 《春雨》
```
怅卧新春白袷衣，白门寥落意多违。 红楼隔雨相望冷，珠箔飘灯独自归。
```
```
远路应悲春晼晚，残霄犹得梦依稀。 玉铛缄札何由达，万里云罗一雁飞。
```

[唐] 李煜 《浪淘沙·往事只堪哀》
```
往事只堪哀，对景难排。 秋风庭院藓侵阶。
```
```
一任珠帘闲不卷，终日谁来？ 金锁已沉埋，壮气蒿莱。 晚凉天净月华开。 相得玉楼瑶殿影，空照秦淮。
```

[唐] 李煜 《菩萨蛮·花明月暗笼轻雾》
```
花明月暗笼轻雾，今宵好向郎边去。。 刬袜步香阶，手提金缕鞋。
```
```
画堂南畔见，一向偎人颤。。 奴为出来难，教君恣意怜。
```

[唐] 李煜 《望江南·多少恨》
```
多少恨，昨夜梦魂中。 还似旧时游上苑，
```
```
车如流水马如龙。 花月正春风。
```

[唐] 刘禹锡 《玄都观桃花》
```
紫陌红尘拂面来， 无人不道看花回；
```
```
玄都观里桃千树， 尽是刘郎去后栽。
```

[唐] 罗隐 《雪》
```
尽道丰年瑞，丰年事若何。[1] 长安有贫者，为瑞不宜多。
```

[唐] 王勃 《滕王阁诗》
```
滕王高阁临江渚， 佩玉鸣鸾罢歌舞。
```
```
画栋朝飞南浦云， 珠帘暮卷西山雨。 闲云潭影日悠悠， 物换星移几度秋。 阁中帝子今安在？ 槛外长江空自流！
```

[唐] 王绩 《野望》
```
东皋薄暮望，徙倚欲何依？ 树树皆秋色，山山唯落晖。
```
```
牧人驱犊返，猎马带禽归。 相顾无相识，长歌怀采薇。
```

[唐] 王维 《酬张少府》
```
晚年唯好静，万事不关心。 自顾无长策，空知返旧林。
```
```
松风吹解带，山月照弹琴。 君问穷通理，渔歌入浦深。
```

[唐] 王维 《渭川田家》
```
斜阳照墟落，穷巷牛羊归。 野老念牧童，倚杖候荆扉。
```
```
雉雊麦苗秀，蚕眠桑叶稀。 田夫荷锄至，相见语依依。 即此羡闲逸，怅然吟式微。
```

[唐] 韦应物 《长安遇冯著》
```
客从东方来，衣上灞陵雨。 问客何为来，采山因买斧。
```
```
冥冥花正开，飏飏燕新乳。 昨别今已春，鬓丝生几缕。
```

[唐] 韦应物 《寄李儋元锡》
```
去年花里逢君别，今日花开已一年。 世事茫茫难自料，春愁黯黯独成眠。
```
```
身多疾病思田里，邑有流亡愧俸钱。 闻道欲来相问讯，西楼望月几回圆。
```

[唐] 张旭 《桃花溪》
```
隐隐飞桥隔野烟，石矶西畔问渔船。 桃花尽日随流水，洞在清溪何处边。
```

[宋] 李清照 《蝶恋花·泪湿罗衣脂粉满》
```
泪湿罗衣脂粉满。四叠阳关，唱到千千遍。人道山长水又断。萧萧微雨闻孤馆。 惜别伤离方寸乱。忘了临行，酒盏深和浅。好把音书凭过雁。东莱不似蓬莱远。
```

[宋] 李清照 《临江仙·庭院深深深几许》
```
庭院深深深几许， 云窗雾阁春迟，
```
```
为谁憔悴损芳姿。 夜来清梦好， 应是发南枝。 玉瘦檀轻无限恨， 南楼羌管休吹。 浓香吹尽有谁知， 暖风迟日也， 别到杏花肥。
```

[宋] 李清照 《南歌子·天上星河转》
```
天上星河转，人间帘幕垂。凉生枕簟泪痕滋。起解罗衣聊问、夜何其。 翠贴莲蓬小，金销藕叶稀。旧时天气旧时衣。只有情怀不似、旧家时。
```

[宋] 李清照 《偶成》
```
十五年前花月底， 相从曾赋赏花诗。
```
```
今看花月浑相似， 安得情怀似往时！
```

[宋] 李清照 《鹧鸪天·寒日萧萧上锁窗》
```
寒日萧萧上琐窗，梧桐应恨夜来霜。酒阑更喜团茶苦，梦断偏宜瑞脑香。 秋已尽，日犹长，仲宣怀远更凄凉。不如随分尊前醉，莫负东篱菊蕊黄。
```

[宋] 李重元 《忆王孙 春词》
```
萋萋芳草忆王孙， 柳外楼高空断魂，
```
```
杜宇声声不忍闻。 欲黄昏，雨打梨花深闭门。
```

[宋] 柳永 《鹤冲天·黄金榜上》
```
黄金榜上，偶失龙头望。明代暂遗贤，如何向。未遂风云便，争不恣狂荡。何须论得丧？才子词人，自是白衣卿相。 烟花巷陌，依约丹青屏障。幸有意中人，堪寻访。且恁偎红倚翠，风流事，平生畅。青春都一饷。忍把浮名，换了浅斟低唱！
```

[宋] 秦观 《虞美人·碧桃天上栽和露》
```
碧桃天上栽和露。不是凡花数。乱山深处水潆回。可惜一枝如画、为谁开。 轻寒细雨情何限。不道春难管。为君沉醉又何妨。只怕酒醒时候、断人肠。
```

[宋] 晏殊 《破阵子·燕子来时新社》
```
燕子来时新社，梨花落后清明。 池上碧苔三四点，叶底黄鹂一两声，日长飞絮轻。
```
```
巧笑东邻女伴，采桑径里逢迎。 疑怪昨宵春梦好，元是今朝斗草嬴，笑从双脸生。
```

[宋] 晏殊 《清平乐·红笺小字》
```
红笺小字，说尽平生意。 鸿雁在云鱼在水，惆怅此情难寄。
```
```
斜阳独倚西楼，遥山恰对帘钩。 人面不知何处，绿波依旧东流。
```

[宋] 姜夔 《鹧鸪天 元夕有所梦》
```
肥水东流无尽期， 当初不合种相思。
```
```
梦中未比丹青见， 暗里忽惊山鸟啼。 春未绿，鬓先丝， 人间别久不成悲。 谁教岁岁红莲夜， 两处沉吟各自知。
```

[宋] 朱淑真 《生查子·去年元夜[1]时》
```
去年元夜[1]时，花市灯如昼。 月上柳梢头，人约黄昏后。
```
```
今年元夜时，月与灯依旧。 不见去年人，泪湿春衫袖。
```

[元] 徐再思 《折桂令·平生不会相思》
```
平生不会相思， 才会相思，便害相思。
```
```
身似浮云，心如飞絮，气若游丝。 空一缕馀香在此， 盼千金游子何之。 证候来时，正是何时？ 灯半昏时，月半明时。
```

[清] 曹雪芹 《秋窗风雨夕》
```
秋花惨淡秋草黄，耿耿秋灯秋夜长。 已觉秋窗秋不尽，那堪风雨助凄凉！
```
```
助秋风雨来何速！惊破秋窗秋梦绿。 抱得秋情不忍眠，自向秋屏移泪烛。 泪烛摇摇爇[1]短檠，牵愁照恨动离情。 谁家秋院无风入？何处秋窗无雨声？ 罗衾不奈秋风力，残漏声催秋雨急。 连宵脉脉复飕飕，灯前似伴离人泣。 寒烟小院转萧条，疏竹虚窗时滴沥。 不知风雨几时休，已教泪洒窗纱湿。
```

[清] 查慎行 《舟夜书所见》
```
月黑见渔灯，孤光一点萤。 微微风簇浪，散作满河星。
```

[清] 纳兰性德 《采桑子·明月多情应笑我》
```
明月多情应笑我， 笑我如今，
```
```
孤负春心， 独自闲行独自吟。 近来怕说当时事， 结编兰襟。 月浅灯深， 梦里云归何处寻？
```

[现代] 毛泽东 《贺新郎·读史》
```
人猿相揖别。 只几个石头磨过，
```
```
小儿时节。 铜铁炉中翻火焰， 为问何时猜得？ 不过几千寒热。 人世难逢开口笑， 上疆场彼此弯弓月。 流遍了， 郊原血。 一篇读罢头飞雪， 但记得斑斑点点， 几行陈迹。 五帝三皇神圣事， 骗了无涯过客。 有多少风流人物？ 盗跖庄蹻流誉后， 更陈王奋起挥黄钺。 歌未竟， 东方白。
```

[现代] 毛泽东 《六言诗·给彭德怀同志》
```
山高路远坑深， 大军纵横驰奔。
```
```
谁敢横刀立马？ 唯我彭大将军。
```

[现代] 毛泽东 《七律·和柳亚子先生》
```
饮茶粤海未能忘， 索句渝州叶正黄。
```
```
三十一年还旧国， 落花时节读华章。 牢骚太盛防肠断， 风物长宜放眼量。 莫道昆明池水浅， 观鱼胜过富春江。
```

[唐] 白居易 《效陶潜体诗十六首》
```
不动者厚地，不息者高天。 无穷者日月，长在者山川。
```
```
松柏与龟鹤，其寿皆千年。 嗟嗟群物中，而人独不然。 早出向朝市，暮已归下泉。 形质及寿命，危脆若浮烟。 尧舜与周孔，古来称圣贤。 借问今何在，一去亦不还。 我无不死药，兀兀随化迁。 所未定知者，修短迟速间。 幸及身健日，当歌一樽前。 何必待人劝，持此自为欢。 翳翳窬月阴，沉沉连日雨。 开帘望天色，黄云暗如土。 行潦毁我墉，疾风坏我宇。 蓬莠生庭院，泥涂失场圃。 村深绝宾客，窗晦无俦侣。 尽日不下床，跳蛙时入户。 出门无所往，入室还独处。 不以酒自娱，块然与谁语。 朝饮一杯酒，冥心合元化。 兀然无所思，日高尚闲卧。 暮读一卷书，会意如嘉话。 欣然有所遇，夜深犹独坐。 又得琴上趣，安弦有余暇。 复多诗中狂，下笔不能罢。 唯兹三四事，持用度昼夜。 所以阴雨中，经旬不出舍。 始悟独往人，心安时亦过。 东家采桑妇，雨来苦愁悲。 蔟蚕北堂前，雨冷不成丝。 西家荷锄叟，雨来亦怨咨。 种豆南山下，雨多落为萁。 而我独何幸，酝酒本无期。 及此多雨日，正遇新熟时。 开瓶泻樽中，玉液黄金脂。 持玩已可悦，欢尝有余滋。 一酌发好容，再酌开愁眉。 连延四五酌，酣畅入四肢。 忽然遗我物，谁复分是非。 是时连夕雨，酩酊无所知。 人心苦颠倒，反为忧者嗤。 朝亦独醉歌，暮亦独醉睡。 未尽一壶酒，已成三独醉。 勿嫌饮太少，且喜欢易致。 一杯复两杯，多不过三四。 便得心中适，尽忘身外事。 更复强一杯，陶然遗万累。 一饮一石者，徒以多为贵。 及其酩酊时，与我亦无异。 笑谢多饮者，酒钱徒自费。 天秋无片云，地静无纤尘。 团团新晴月，林外生白轮。 忆昨阴霖天，连连三四旬。 赖逢家酝熟，不觉过朝昏。 私言雨霁后，可以罢余樽。 及对新月色，不醉亦愁人。 床头残酒榼，欲尽味弥淳。 携置南檐下，举酌自殷勤。 清光入杯杓，白露生衣巾。 乃知阴与晴，安可无此君。 我有乐府诗，成来人未闻。 今宵醉有兴，狂咏惊四邻。 独赏犹复尔，何况有交亲。 中秋三五夜，明月在前轩。 临觞忽不饮，忆我平生欢。 我有同心人，邈邈崔与钱。 我有忘形友，迢迢李与元。 或飞青云上，或落江湖间。 与我不相见，于今四五年。 我无缩地术，君非驭风仙。 安得明月下，四人来晤言。 良夜信难得，佳期杳无缘。 明月又不驻，渐下西南天。 岂无他时会，惜此清景前。 家酝饮已尽，村中无酒贳。 坐愁今夜醒，其奈秋怀何。 有客忽叩门，言语一何佳。 云是南村叟，挈榼来相过。 且喜樽不燥，安问少与多。 重阳虽已过，篱菊有残花。 欢来苦昼短，不觉夕阳斜。 老人勿遽起，且待新月华。 客去有余趣，竟夕独酣歌。 原生衣百结，颜子食一箪。 欢然乐其志，有以忘饥寒。 今我何人哉，德不及先贤。 衣食幸相属，胡为不自安。 况兹清渭曲，居处安且闲。 榆柳百余树，茅茨十数间。 寒负檐下日，热濯涧底泉。 日出犹未起，日入已复眠。 西风满村巷，清凉八月天。 但有鸡犬声，不闻车马喧。 时倾一樽酒，坐望东南山。 稚侄初学步，牵衣戏我前。 即此自可乐，庶几颜与原。 湛湛樽中酒，有功不自伐。 不伐人不知，我今代其说。 良将临大敌，前驱千万卒。 一箪投河饮，赴死心如一。 壮士磨匕首，勇愤气咆(口勃)。 一酣忘报雠，四体如无骨。 东海杀孝妇，天旱窬年月。 一酌酹其魂，通宵雨不歇。 咸阳秦狱气，冤痛结为物。 千岁不肯散，一沃亦销失。 况兹儿女恨，及彼幽忧疾。 快饮无不消，如霜得春日。 方知曲糵灵，万物无与匹。 烟霞隔悬圃，风波限瀛州。 我岂不欲往，大海路阻修。 神仙但闻说，灵药不可求。 长生无得者，举世如蜉蝣。 逝者不重回，存者难久留。 踟蹰未死间，何苦怀百忧。 念此忽内热，坐看成白头。 举杯还独饮，顾影自献酬。 心与口相约，未醉勿言休。 今朝不尽醉，知有明朝不？ 不见郭门外，累累坟与丘。 月明愁杀人，黄蒿风飕飕。 死者若有知，悔不秉烛游。 吾闻浔阳郡，昔有陶徵君。 爱酒布爱名，忧醒不忧贫。 尝为彭泽令，在官才八旬。 啾然忽不乐，挂印著公门。 口吟归去来，头戴漉酒巾。 人吏留不得，直入故山云。 归来五柳下，还以酒养真。 人间荣与利，摆落如泥尘。 先生去已久，纸墨有遗文。 篇篇劝我饮，此外无所云。 我从老大来，窃慕其为人。 其他不可及，且效醉昏昏。 楚王疑忠臣，江南放屈平。 晋朝轻高士，林下弃刘伶。 一人常独醉，一人常独醒。 醒者多苦志，醉者多欢情。 欢情信独善，苦志竟何成。 兀傲瓮间卧，憔悴泽畔行。 彼忧而此乐，道理甚分明。 愿君且饮酒，勿思身后名。 有一燕赵士，言貌甚奇瑰。 日日酒家去，脱衣典数杯。 问君何落拓，云仆生草莱。 地寒命且薄，徒抱王佐才。 岂无济时策，君门乏良媒。 三献寝不报，迟迟空手回。 亦有同门生，先升青云梯。 贵贱交道绝，朱门叩不开。 及归种禾黍，三岁旱为灾。 入山烧黄白，一旦化为灰。 磋跎五十余，生世苦不谐。 处处去不得，却归酒中来。 南巷有贵人，高盖驷马车。 我问何所苦，四十垂白须。 答云君不知，位重多忧虞。 北里有寒士，瓮牖绳为枢。 出扶桑枣杖，入卧蜗牛庐。 散贱无忧患，心安体亦舒。 东邻有富翁，藏货遍五都。 东京收粟帛，西市鬻金珠。 朝营暮计算，昼夜不安居。 西舍有贫者，匹妇配匹夫。 布裙行赁舂，短褐坐佣书。 以此求口食，一饱欣有余。 贵贱与贫富，高下虽有殊。 忧乐与利害，彼此不相窬。 是以达人观，万化同一途。 但未知生死，胜负两何如。 迟疑未知间，且以酒为娱。 济水澄而洁，河水浑而黄。 交流列四渎，清浊不相伤。 太公战牧野，伯夷饿首阳。 同时号贤圣，进退不相妨。 谓天不爱民，胡为生稻粱。 谓天果爱民，胡为生豺狼。 谓神福善人，孔圣竟栖遑。 谓神祸淫人，暴秦终霸王。 颜回与黄宪，何辜早夭亡。 蝮蛇与鸩鸟，何得寿延长。 物理不可测，神道亦难量。 举头仰问天，天色但苍苍。 唯当多种黍，日醉手中觞。
```

[唐] 杜甫 《绝句》
```
江边踏青罢，回首见旌旗。风起春城暮，高楼鼓角悲。
```

[宋] 欧阳修 《玉楼春》
```
樽前拟把归期说 未语春容先惨咽
```
```
人生自是有情痴 此恨不关风与月 离歌且莫翻新阕 一曲能教肠寸结 直须看尽洛阳花 始共春风容易别
```

[唐] 李白 《陌上桑》
```
美女渭桥东，春还事蚕作。五马如飞龙，青丝结金络。 不知谁家子，调笑来相谑。妾本秦罗敷，玉颜艳名都。
```
```
绿条映素手，采桑向城隅。使君且不顾，况复论秋胡。 寒螀爱碧草，鸣凤栖青梧。托心自有处，但怪傍人愚。 徒令白日暮，高驾空踟蹰。
```

[唐] 李白 《古意》
```
君为女萝草，妾作兔丝花。轻条不自引，为逐春风斜。 百丈托远松，缠绵成一家。谁言会面易，各在青山崖。
```
```
女萝发馨香，兔丝断人肠。枝枝相纠结，叶叶竞飘扬。 生子不知根，因谁共芬芳。中巢双翡翠，上宿紫鸳鸯。 若识二草心，海潮亦可量。
```

[唐] 李白 《与夏十二登岳阳楼》
```
楼观岳阳尽，川迥洞庭开。 雁引愁心去，山衔好月来。
```
```
云间连下榻，天上接行杯。 醉后凉风起，吹人舞袖回。
```

[唐] 李白 《越中览古》
```
越王勾践破吴归，义士还乡尽锦衣。 宫女如花满春殿，只今惟有鹧鸪飞。
```

[唐] 李白 《杂诗》
```
白日与明月，昼夜尚不闲。况尔悠悠人，安得久世间。 传闻海水上，乃有蓬莱山。玉树生绿叶，灵仙每登攀。
```
```
一食驻玄发，再食留红颜。吾欲从此去，去之无时还。
```

[唐] 杜甫 《北征》
```
皇帝二载秋，闰八月初吉。 杜子将北征，苍茫问家室。
```
```
维时遭艰虞，朝野少暇日。 顾惭恩私被，诏许归蓬荜。 拜辞诣阙下，怵惕久未出。 虽乏谏诤姿，恐君有遗失。 君诚中兴主，经纬固密勿。 东胡反未已，臣甫愤所切。 挥涕恋行在，道途犹恍惚。 乾坤含疮痍，忧虞何时毕。 靡靡逾阡陌，人烟眇萧瑟。 所遇多被伤，呻吟更流血。 回首凤翔县，旌旗晚明灭。 前登寒山重，屡得饮马窟。 邠郊入地底，泾水中荡潏。 猛虎立我前，苍崖吼时裂。 菊垂今秋花，石戴古车辙。 青云动高兴，幽事亦可悦。 山果多琐细，罗生杂橡栗。 或红如丹砂，或黑如点漆。 雨露之所濡，甘苦齐结实。 缅思桃源内，益叹身世拙。 坡陀望鄜畤，岩谷互出没。 我行已水滨，我仆犹木末。 鸱鸟鸣黄桑，野鼠拱乱穴。 夜深经战场，寒月照白骨。 潼关百万师，往者散何卒。 遂令半秦民，残害为异物。 况我堕胡尘，及归尽华发。 经年至茅屋，妻子衣百结。 恸哭松声回，悲泉共幽咽。 平生所娇儿，颜色白胜雪。 见耶背面啼，垢腻脚不袜。 床前两小女，补绽才过膝。 海图坼波涛，旧绣移曲折。 天吴及紫凤，颠倒在裋褐。 老夫情怀恶，呕泄卧数日。 那无囊中帛，救汝寒凛栗。 粉黛亦解苞，衾裯稍罗列。 瘦妻面复光，痴女头自栉。 学母无不为，晓妆随手抹。 移时施朱铅，狼藉画眉阔。 生还对童稚，似欲忘饥渴。 问事竞挽须，谁能即嗔喝。 翻思在贼愁，甘受杂乱聒。 新归且慰意，生理焉能说。 至尊尚蒙尘，几日休练卒。 仰观天色改，坐觉祆气豁。 阴风西北来，惨澹随回鹘。 其王愿助顺，其俗善驰突。 送兵五千人，驱马一万匹。 此辈少为贵，四方服勇决。 所用皆鹰腾，破敌过箭疾。 圣心颇虚伫，时议气欲夺。 伊洛指掌收，西京不足拔。 官军请深入，蓄锐何俱发。 此举开青徐，旋瞻略恒碣。 昊天积霜露，正气有肃杀。 祸转亡胡岁，势成擒胡月。 胡命其能久，皇纲未宜绝。 忆昨狼狈初，事与古先别。 奸臣竟菹醢，同恶随荡析。 不闻夏殷衰，中自诛褒妲。 周汉获再兴，宣光果明哲。 桓桓陈将军，仗钺奋忠烈。 微尔人尽非，于今国犹活。 凄凉大同殿，寂寞白兽闼。 都人望翠华，佳气向金阙。 园陵固有神，扫洒数不缺。 煌煌太宗业，树立甚宏达。
```

[唐] 韦应物 《简卢陟》
```
可怜白雪曲，未遇知音人。恓惶戎旅下，蹉跎淮海滨。 涧树含朝雨，山鸟哢馀春。我有一瓢酒，可以慰风尘。
```

[唐] 高适 《燕歌行》
```
汉家烟尘在东北，汉将辞家破残贼。男儿本自重横行， 天子非常赐颜色。摐金伐鼓下榆关，旌旆逶迤碣石间。
```
```
校尉羽书飞瀚海，单于猎火照狼山。山川萧条极边土， 胡骑凭陵杂风雨。战士军前半死生，美人帐下犹歌舞。 大漠穷秋塞草腓，孤城落日斗兵稀。身当恩遇恒轻敌， 力尽关山未解围。铁衣远戍辛勤久，玉箸应啼别离后。 少妇城南欲断肠，征人蓟北空回首。边庭飘飖那可度， 绝域苍茫更何有。杀气三时作阵云，寒声一夜传刁斗。 相看白刃血纷纷，死节从来岂顾勋。君不见沙场征战苦， 至今犹忆李将军。
```

[唐] 高适 《除夜作》
```
旅馆寒灯独不眠，客心何事转凄然。 故乡今夜思千里，愁鬓明朝又一年。
```

[宋] 晏殊 《玉楼春》
```
绿杨芳草长亭路。年少抛人容易去。楼头残梦五更钟，花底离情三月雨。无情不似多情苦。一寸还成千万缕。天涯地角有穷时，只有相思无尽处。
```

[宋] 司马光 《西江月·宝髻松松挽就》
```
宝髻松松挽就，铅华淡淡妆成。 青烟翠雾罩轻盈，飞絮游丝无定。
```
```
相见争如不见，多情何似无情。 笙歌散后酒初醒，深院月斜人静。
```

[宋] 苏轼 《西江月　梅花》
```
玉骨那愁瘴雾，冰姿自有仙风。海仙时遣探芳丛。倒挂绿毛么凤。(么 同：幺) 素面翻嫌粉涴，洗妆不褪唇红。高情已逐晓云空。不与梨花同梦。
```

[宋] 苏轼 《蝶恋花·春事阑珊芳草歇》
```
春事阑珊芳草歇。客里风光，又过清明节。小院黄昏人忆别。落红处处闻啼鴂。咫尺江山分楚越。目断魂销，应是音尘绝。梦破五更心欲折。角声吹落梅花月。
```

[宋] 苏轼 《蝶恋花·记得画屏初会遇》
```
记得画屏初会遇。好梦惊回，望断高唐路。燕子双飞来又去。纱窗几度春光暮。那日绣帘相见处。低眼佯行，笑整香云缕。敛尽春山羞不语。人前深意难轻诉。
```

[宋] 李清照 《蝶恋花·永夜恹恹欢意少》
```
永夜恹恹欢意少。空梦长安，认取长安道。为报今年春色好。花光月影宜相照。随意杯盘虽草草。酒美梅酸，恰称人怀抱。醉莫插花花莫笑。可怜春似人将老。
```

[宋] 朱淑真 《蝶恋花·楼外垂杨千万缕》
```
楼外垂杨千万缕。欲系青春，少住春还去。犹自风前飘柳絮。随春且看归何处。 绿满山川闻杜宇。便做无情，莫也愁人苦。把酒送春春不语。黄昏却下潇潇雨。
```

[宋] 辛弃疾 《鹧鸪天·唱彻阳关泪未乾》
```
唱彻阳关泪未乾。功名馀事且加餐。浮天水送无穷树，带雨云埋一半山。今古恨，几千般。只应离合是悲欢。江头未是风波恶，别有人间行路难。
```

[唐] 白居易 《七夕》
```
烟霄微月澹长空，银汉秋期万古同。 几许欢情与离恨，年年并在此宵中。
```

[唐] 林杰 《乞巧》
```
七夕今宵看碧霄，牵牛织女渡河桥。 家家乞巧望秋月，穿尽红丝几万条。
```

[唐] 温庭筠 《南歌子词二首》
```
一尺深红胜曲尘，天生旧物不如新。 合欢桃核终堪恨，里许元来别有人。
```
```
井底点灯深烛伊，共郎长行莫围棋。 玲珑骰子安红豆，入骨相思知不知。
```

[近代] 鲁迅 《题三义塔　》
```
奔霆飞熛歼人子，败井残垣剩饿鸠。 偶值大心离火宅，终遗高塔念瀛洲。
```
```
精禽梦觉仍衔石，斗士诚坚共抗流。 度尽劫波兄弟在，相逢一笑泯恩仇。
```

[宋] 苏轼 《六月二十七日望湖楼醉书五首其一》
```
黑云翻墨未遮山，白雨跳珠乱入船。 卷地风来忽吹散，望湖楼下水如天。
```

[先秦] 屈原 《九章之八 橘颂》
```
后皇嘉树，橘徕服兮。 受命不迁，生南国兮。
```
```
深固难徙，更壹志兮。 绿叶素荣，纷其可喜兮。 曾枝剡棘，圆果抟兮。 青黄杂糅，文章烂兮。 精色内白，类任道兮。 纷緼宜修，姱而不丑兮。 嗟尔幼志，有以异兮。 独立不迁，岂不可喜兮? 深固难徙，廓其无求兮。 苏世独立，横而不流兮。 闭心自慎，终不失过兮。 秉德无私，参天地兮。 愿岁并谢，与长友兮。 淑离不淫，梗其有理兮。 年岁虽少，可师长兮。 行比伯夷，置以为像兮。
```

[宋] 王安石 《元日》
```
爆竹声中一岁除,春风送暖入屠苏。 千门万户曈曈日,总把新桃换旧符。
```

[宋] 文天祥 《过零丁洋》
```
辛苦遭逢起一经，干戈落落四周星。 山河破碎风抛絮，身世飘摇雨打萍。
```
```
皇恐滩头说皇恐，零丁洋里叹零丁。 人生自古谁无死，留取丹心照汗青。
```

[现代] 毛泽东 《七绝·为女民兵题照》
```
飒爽英姿五尺枪，曙光初照演兵场。 中华儿女多奇志，不爱红装爱武装。
```

[元] 白朴 《天净沙 夏》
```
云收雨过波添，楼高水冷瓜甜，绿树阴垂画檐。纱厨藤簟，玉人罗扇轻缣。
```

[元] 白朴 《天净沙 冬》
```
一声画角谯门，丰庭新月黄昏， 雪里山前水滨。竹篱茅舍，淡烟衰草孤村。
```

[清] 郑燮 《潍县署中画竹呈年伯包大中丞括》

[现代] 陈毅 《梅岭三章》
```
断头今日意如何？创业艰难百战多。 此去泉台招旧部，旌旗十万斩阎罗。
```
```
南国烽烟正十年，此头须向国门悬。 后死诸君多努力，捷报飞来当纸钱。 投生革命即为家，血雨腥风应有涯。 取义成仁今日事，人间遍种自由花。
```

[现代] 陈毅 《青松》
```
大雪压青松，青松挺且直。 要知松高洁，待到雪化时。
```

[宋] 释慧开 《颂古四十八首》
```
春有百花秋有月，夏有凉风冬有雪。 若无闲事挂心头，便是人间好时节。
```

[宋] 杨万里 《梅花》
```
花早春何力，香寒晓尽吹。月摇横水影，雪带入瓶枝。
```

[唐] 李白 《子夜四时歌·冬歌》
```
明朝驿使发，一夜絮征袍。 素手抽针冷，那堪把剪刀。
```
```
裁缝寄远道，几日到临洮。
```

[元] 白朴 《天净沙 春》
```
春山暖日和风，阑干楼阁帘栊， 杨柳秋千院中。啼莺舞燕，小桥流水飞红。
```

[宋] 文天祥 《扬子江》
```
几日随风北海游，回从扬子大江头。 臣心一片磁针石，不指南方不肯休。
```

[宋] 范成大 《四时田园杂兴》
```
新筑场泥镜面平，家家打稻趁霜晴。 笑歌声里轻雷动，一夜连枷响到明。
```

[唐] 杜牧 《七夕》
```
银烛秋光冷画屏，轻罗小扇扑流萤。 天街夜色凉如水，卧看牵牛织女星。
```

[唐] 刘禹锡 《秋词》
```
山明水净夜来霜，数树深红出浅黄． 试上高楼清入骨，岂如春色嗾人狂．
```

[清] 袁枚 《十二月十五夜》
```
沉沉更鼓急，渐渐人声绝。 吹灯窗更明，月照一天雪。
```

[唐] 裴迪 《送崔九》
```
归山深浅去，须尽丘壑笑。 莫学武陵人，暂游桃源里。
```

[唐] 骆宾王 《在狱咏蝉并序》
```
余禁所禁垣西，是法厅事也，有古槐数珠焉。虽生意可知，同殷仲文之古树，而听讼斯在，即周召伯之甘棠。每至夕照低阴，秋蝉疏引，发声幽息，有切尝闻。岂人心异于曩时，将虫响悲于前听。嗟乎，声以动容，德人以象贤。故洁其身也，禀君子达人之高行，蜕其皮也，有仙都羽化之灵姿。候时而来，顺阴阳之数，应节为变，寄藏用之机。有目斯开，不以道昏而昧其视，有翼自薄，不以俗厚而其真。吟乔树之微风，韵姿天纵，饮高秋之坠露，清畏人知。仆失路艰虞，遭时微徽。不哀伤而自怨，未摇落而先衰。闻蟪蛄之流声，悟平反之已奏，见情沿物应，哀弱羽之飘零，道寄人知，悯馀声之寂寞。非谓文墨，取代幽忧云尔。 西陆蝉声唱，南冠客思深。
```
```
不堪玄鬓影，来对白头吟。 露重飞难进，风多响易沉。 无人信高洁，谁为表余心。
```

[唐] 杜审言 《和晋陵陆丞早春游望》
```
独有宦游人，偏惊物候新。 云霞出海曙，梅柳渡江春。
```
```
淑气催黄鸟，晴光转绿。 忽闻歌古调，归思欲沾巾。
```

[唐] 沈佺期 《古意》
```
卢家少妇郁金堂，海燕双栖玳瑁梁。 九月寒玷催十叶，十年征戌忆辽阳。
```
```
白狼河北音书断，丹凤城南秋夜长。 谁为含愁独不见，更教明月照流黄。
```

[宋] 苏轼 《花影》
```
重重叠叠上瑶台，几度呼童扫不开。 刚被太阳收拾去，却教明月送将来。(却教 一作：又教)
```

[唐] 杜牧 《九日齐山登高》
```
江涵秋影雁初飞，与客携壶上翠微。 尘世难逢开口笑，菊花须插满头归。
```
```
但将酩酊酬佳节，不用登临恨落晖。 古往今来只如此，牛山何必独沾衣。
```

[唐] 陈玉兰 《寄夫》
```
夫戍边关妾在吴，西风吹妾妾忧夫。 一行书信千行泪，寒到君边衣到无?
```

[先秦] 荆轲 《易水歌》
```
风萧萧兮易水寒，壮士一去兮不复还。
```

[魏晋] 陈琳 《饮马长城窟行》
```
饮马长城窟， 水寒伤马骨。
```
```
往谓长城吏， 慎莫稽留太原卒！ 官作自有程， 举筑谐汝声！ 男儿宁当格斗死， 何能怫郁筑长城。 长城何连连， 连连三千里。 边城多健少， 内舍多寡妇。 作书与内舍， 便嫁莫留住。 善待新姑嫜， 时时念我故夫子！ 报书往边地， 君今出语一何鄙？ 身在祸难中， 何为稽留他家子？ 生男慎莫举， 生女哺用脯。 君独不见长城下， 死人骸骨相撑拄。 结发行事君， 慊慊心意关。 明知边地苦， 贱妾何能久自全？
```

[宋] 苏轼 《赠刘景文》
```
荷尽已无擎雨盖，菊残犹有傲霜枝。 一年好景君须记，最是橙黄橘绿时。
```

[宋] 晏殊 《寓意》
```
油壁香车不再逢，峡云无迹任西东。 梨花院落溶溶月，柳絮池塘淡淡风。
```
```
几日寂寥伤酒后，一番萧索禁烟中。 鱼书欲寄何由达，水远山长处处同。
```

[唐] 白居易 《忆江南·江南忆》
```
江南忆，最忆是杭州：山寺月中寻桂子，郡亭枕上看潮头 ，何日更重游？
```

[清] 纳兰性德 《金缕曲　赠梁汾》
```
德也狂生耳 偶然间、淄尘京国，乌衣门第
```
```
有酒惟浇赵州土，谁会成生此意 不信道、遂成知己 青眼高歌俱未老 向尊前、拭尽英雄泪 君不见，月如水 共君此夜须沉醉 且由他、娥眉谣诼，古今同忌 身世悠悠何足问，冷笑置之而已 寻思起、从头翻悔 一日心期千劫在 后身缘、恐结他生里 然诺重，君须记
```

[先秦] 诗经 《君子于役》
```
君子于役，不知其期，曷至哉？ 鸡栖于埘，日之夕矣，羊牛下来。
```
```
君子于役，如之何勿思！ 君子于役，不日不月，曷其有佸[1]？ 鸡栖于桀，日之夕矣，羊牛下括。 君子于役，苟无饥渴！
```

[先秦] 诗经 《绿衣》
```
绿兮衣兮，绿衣黄里。 心之忧矣，曷维其已！
```
```
绿兮衣兮，绿衣黄裳。 心之忧矣，曷维其亡！ 绿兮丝兮，女所治兮。 我思古人，俾无訧[1]兮！ 絺[2]兮绤[3]兮，凄其以风。 我思古人，实获我心！
```

[先秦] 诗经 《十月之交》
```
十月之交，朔日辛卯。 日有食之，亦孔之丑。
```
```
彼月而微，此日而微。 今此下民，亦孔之哀。 日月告凶，不用其行。 四国无政，不用其良。 彼月而食，则维其常。 此日而食，于何不臧。 烨烨震电，不宁不令。 百川沸腾，山冢崒崩。 高岸为谷，深谷为陵。 哀今之人，胡憯莫惩。 皇父卿士，番维司徒。 家伯维宰，仲允膳夫。 棸子内史，蹶维趣马。 楀维师氏，醘妻煽方处。 抑此皇父，岂日不时。 胡为我作，不卿我谋。 彻我墙屋，田卒污莱。 曰予不戕，礼则然矣。 皇父孔圣，作都于向。 择三有事，亶侯多藏。 不慭遗一老，俾守我王。 择有车马，以居徂向。 黾勉从事，不敢告劳。 无罪无辜，谗口嚣嚣。 下民之孽，匪降自天。 噂沓背憎，职竞由人。 悠悠我里，亦孔之痗。 四方有羡，我独居忧。 民莫不逸，我独不敢休。 天命不彻，我不敢效我友自逸。
```

[汉] 汉无名氏 《陌上桑》
```
　　日出东南隅，照我秦氏楼。秦氏有好女，自名为罗敷。罗敷喜蚕桑，采桑城南隅。青丝为笼系，桂枝为笼钩。头上倭堕髻，耳中明月珠。缃绮为下裙，紫绮为上襦。行者见罗敷，下担捋髭须。少年见罗敷，脱帽著帩头。耕者忘其犁，锄者忘其锄。来归相怨怒，但坐观罗敷。(喜蚕桑 一作：善蚕桑) 　　使君从南来，五马立踟蹰。使君遣吏往，问是谁家姝？“秦氏有好女，自名为罗敷。”“罗敷年几何？”“二十尚不足，十五颇有余”。使君谢罗敷：“宁可共载不？罗敷前致辞：“使君一何愚！使君自有妇，罗敷自有夫！”
```
```
　　“东方千余骑，夫婿居上头。何用识夫婿？白马从骊驹，青丝系马尾，黄金络马头；腰中鹿卢剑，可值千万余。十五府小吏，二十朝大夫，三十侍中郎，四十专城居。为人洁白晰，鬑鬑颇有须。盈盈公府步，冉冉府中趋。坐中数千人，皆言夫婿殊。”
```

[魏晋] 曹植 《七哀诗》
```
明月照高楼，流光正徘徊。 上有愁思妇，悲叹有余哀。 借问叹者谁，言是客子妻。 君行逾十年，孤妾常独栖。
```
```
君若清路尘，妾若浊水泥； 浮沉各异势，会合何时谐。 愿为西南风，长逝入君怀。 君怀良不开，贱妾当何依。
```

[魏晋] 曹植 《赠白马王彪》
```
序曰：黄初四年五月，白马王、任城王与余俱朝师，会节气。到洛阳，任城王薨。至七月与白马王还国。后有司以二王归藩，道路宜异宿止。意毒恨之。盖以大别在数日，是用自剖，与王辞焉。愤而成篇。 谒帝承明庐，逝将归旧疆。
```
```
清晨发皇邑，日夕过首阳。 伊洛广且深，欲济川无梁。 泛舟越洪涛，怨彼东路长。 顾瞻恋城阙，引领情内伤。 太谷何寥廓，山树郁苍苍。 霖雨泥我涂，流潦浩纵横。 中逵绝无轨，改辙登高冈。 修坂造云日，我马玄以黄。 玄黄犹能进，我思郁以纾。 郁纾将何念？亲爱在离居。 本图相与偕，中更不克俱。 鸱枭鸣衡轭，豺狼当路衢。 苍蝇间白黑，谗巧反亲疏。 欲还绝无蹊，揽辔止踟蹰。 踟蹰亦何留？相思无终极。 秋风发微凉，寒蝉鸣我侧。 原野何萧条，白日忽西匿。 归鸟赴乔林，翩翩厉羽翼。 孤兽走索群，衔草不遑食。 感物伤我怀，抚心长太息。 太息将何为？天命与我违。 奈何念同生，一往形不归。 孤魂翔故域，灵柩寄京师。 存者忽复过，亡没身自衰。 人生处一世，去若朝露晞。 年在桑榆间，影响不能追。 自顾非金石，咄唶令心悲。 心悲动我神，弃置莫复陈。 丈夫志四海，万里犹比邻。 恩爱苟不亏，在远分日亲。 何必同衾帱，然后展殷勤。 忧思成疾疢，无乃儿女仁。 仓卒骨肉情，能不怀苦辛？ 苦辛何虑思？天命信可疑。 虚无求列仙，松子久吾欺。 变故在斯须，百年谁能持？ 离别永无会，执手将何时？ 王其爱玉体，俱享黄发期。 收泪即长路，援笔从此辞。
```

[魏晋] 阮籍 《咏怀诗》
```
夜中不能寐，起坐弹鸣琴。 薄帷鉴明月，清风吹我襟。
```
```
孤鸿号外野，翔鸟鸣北林。 徘徊将何见，忧思独伤心。
```

[南北朝] 南朝民歌 《子夜四时歌》
```
春风动春心， 流目瞩山林。
```
```
山林多奇采， 阳鸟吐清音。
```

[唐] 崔郊 《赠婢》
```
公子王孙逐后尘，绿珠垂泪滴罗巾。 侯门一入深似海，从此萧郎是路人。
```

[唐] 杜甫 《贫交行》
```
翻手作云覆手雨，纷纷轻薄何须数。 君不见管鲍贫时交，此道今人弃如土。
```

[唐] 冯延巳 《长命女·春日宴》
```
春日宴， 绿酒一杯歌一遍。
```
```
再拜陈三愿： 一愿郎君千岁， 二愿妾身常健， 三愿如同梁上燕， 岁岁长相见。
```

[唐] 高蟾 《金陵晚望》
```
曾伴浮云归晚翠， 犹陪落日泛秋声；
```
```
世间无限丹青手， 一片伤心画不成。
```

[唐] 花蕊夫人 《述国亡诗》
```
君王城上竖降旗， 妾在深宫那得知？
```
```
十四万人齐解甲， 更无一个是男儿！
```

[唐] 黄巢 《题菊花》
```
飒飒西风满院载，蕊寒香冷蝶难来。 他年我若为青帝，报与桃花一处开。
```

[唐] 李白 《白头吟》
```
锦水东北流，波荡双鸳鸯。雄巢汉宫树，雌弄秦草芳。 宁同万死碎绮翼，不忍云间两分张。此时阿娇正娇妒，
```
```
独坐长门愁日暮。但愿君恩顾妾深，岂惜黄金买词赋。 相如作赋得黄金，丈夫好新多异心。一朝将聘茂陵女， 文君因赠白头吟。东流不作西归水，落花辞条羞故林。 兔丝固无情，随风任倾倒。谁使女萝枝，而来强萦抱。 两草犹一心，人心不如草。莫卷龙须席，从他生网丝。 且留琥珀枕，或有梦来时。覆水再收岂满杯，弃妾已 去难重回。古来得意不相负，只今惟见青陵台。
```

[唐] 李白 《清平乐·禁闱清夜》
```
禁闱清夜， 月探金窗罅。
```
```
玉帐鸳鸯喷兰麝， 时落银灯香□。 女伴莫话孤眠， 六宫罗绮三千。 一笑皆生百媚， 宸衷教在谁边？
```

[唐] 李白 《送别》
```
水色南天远，舟行若在虚。迁人发佳兴，吾子访闲居。 日落看归鸟，潭澄羡跃鱼。圣朝思贾谊，应降紫泥书。
```

[唐] 李白 《杨叛儿》
```
君歌杨叛儿，妾劝新丰酒。 何许最关人，乌啼白门柳。
```
```
乌啼隐杨花，君醉留妾家。 博山炉中沉香火，双烟一气凌紫霞。
```

[唐] 李白 《战城南》
```
去年战，桑乾源。 今年战，葱河道。
```
```
洗兵条支海上波， 放马天山雪中草。 万里长征战， 三军尽衰老。 匈奴以杀戮为耕作， 古来唯见白骨黄沙田。 秦家筑城避胡处，[1] 汉家还有烽火燃。 烽火燃不息， 征战无已时。[2] 野战格斗死， 败马号鸣向天悲。 鸟鸢啄人肠， 衔飞上挂枯树枝。[3] 士卒涂草莽， 将军空尔为。 乃知兵者是凶器， 圣人不得已而用之。
```

[唐] 李白 《子夜四时歌:秋歌》
```
长安一片月，万户捣衣声。 秋风吹不尽，总是玉关情。
```
```
何日平胡虏，良人罢远征。
```

[唐] 李商隐 《风雨》
```
凄凉宝剑篇，羁泊欲穷年。 黄叶仍风雨，青楼自管弦。
```
```
新知遭薄俗，旧好隔良缘。 心断新丰酒，销愁斗几千。
```

[唐] 李商隐 《隋宫》
```
紫泉宫殿锁烟霞，欲取芜城作帝家。 玉玺不缘归日角[1]，锦帆应是到天涯。
```
```
于今腐草无莹火，终古垂杨有暮鸦。 地下若逢陈后主[2]，岂宜重问后庭花。
```

[唐] 李煜 《捣练子令·深院静》
```
深院静，小庭空， 断续寒砧断续风。
```
```
无奈夜长人不寐， 数声和月到帘栊。
```

[唐] 李煜 《子夜歌·人生愁恨何能免》
```
人生愁恨何能免， 销魂独我情何限。
```
```
故国梦重归， 觉来双泪垂。 高楼谁与上， 长记秋晴望。 往事已成空， 还如一梦中。
```

[唐] 刘方平 《春怨》
```
纱窗日落渐黄昏，金屋无人见泪痕。 寂寞空庭春欲晚，梨花满地不开门。
```

[唐] 刘禹锡 《浪淘沙》
```
八月涛声吼地来， 头高数丈触山回。
```
```
须臾却入海门去， 卷起沙堆似雪堆。
```

[唐] 刘禹锡 《石头城》
```
山围故国周遭在，潮打空城寂寞回。 淮水东边旧时月，夜深还过女墙来。
```

[唐] 刘禹锡 《蜀先主庙》
```
天地英雄气，千秋尚凛然。 势分三足鼎，业复五铢钱。
```
```
得相能开国，生儿不象贤。 凄凉蜀故伎，来舞魏宫前。
```

[唐] 刘禹锡 《再游玄都观》
```
百亩庭中半是苔，桃花净尽菜花开。 种桃道士归何处，前度刘郎今又来。
```

[唐] 罗隐 《赠妓云英》
```
锺陵醉别十余春， 重见云英掌上身。
```
```
我未成名君未嫁， 可能俱是不如人？
```

[唐] 王建 《新嫁娘》
```
三日入厨下，洗手作羹汤。 未谙姑食性，先遣小姑尝。
```

[唐] 王维 《过香积寺》
```
不知香积寺，数里入云峰。 古木无人径，深山何处钟。
```
```
泉听咽危石，日色冷青松。 薄暮空潭曲，安禅制毒龙。
```

[唐] 王维 《桃源行》
```
渔舟逐水爱山春，两岸桃花夹古津。 坐看红树不知远，行尽青溪不见人。
```
```
山口潜行始隈隩，山开旷望旋平陆。 遥看一处攒云树，近入千家散花竹。 樵客初传汉姓名，居人未改秦衣服。 居人共住武陵源，还从物外起田园。 月明松下房栊静，日出云中鸡犬喧。 惊闻俗客争来集，竞引还家问都邑。 平明闾巷扫花开，薄暮渔樵乘水入。 初因避地去人间，及至成仙遂不还。 峡里谁知有人事，世中遥望空云山。 不疑灵境难闻见，尘心未尽思乡县。 出洞无论隔山水，辞家终拟长游衍。 自谓经过旧不迷，安知峰壑今来变。 当时只记入山深，青溪几度到云林。 春来遍是桃花水，不辨仙源何处寻。
```

[唐] 韦庄 《金陵图》
```
江雨霏霏江草齐，六朝如梦鸟空啼。 无情最是台城柳，依旧烟笼十里堤。
```

[唐] 温庭筠 《更漏子·玉炉香》
```
玉炉香，红蜡泪， 偏照画堂秋思。
```
```
眉翠薄，鬓云残， 夜长衾枕寒。 梧桐树，三更雨， 不道离情正苦。 一叶叶，一声声， 空阶滴到明。
```

[唐] 徐昌图 《临江仙·饮散离亭西去》
```
饮散离亭西去，浮生长恨飘蓬。 回头烟柳渐重重。
```
```
淡云孤雁远，寒日暮天红。 今夜画船何处？潮平淮月朦胧。 酒醒人静奈愁浓。 残灯孤枕梦，轻浪五更风。
```

[唐] 元稹 《闻乐天授江州司马》
```
残灯无焰影幢幢，此夕闻君谪九江。 垂死病中惊坐起，暗风吹雨入寒窗。
```

[唐] 元稹 《行宫》
```
寥落古行宫，宫花寂寞红。 白头宫女在，闲坐说玄宗。
```

[唐] 祖咏 《终南望余雪》
```
终南阴岭秀，积雪浮云端。 林表明霁色，城中增暮寒。
```

[宋] 晁冲之 《临江仙·忆昔西池池上饮》
```
忆昔西池池上饮，年年多少欢娱。 别来不寄一行书，寻常相见了，犹道不如初。
```
```
安稳锦衾今夜梦，月明好渡江湖。 相思休问定何如？情知春去后，管得落花无。
```

[宋] 李清照 《蝶恋花 离情》
```
暖雨晴风初破冻，柳眼梅腮，已觉春心动。酒意诗情谁与共？泪融残粉花钿重。 乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。
```

[宋] 李清照 《浣溪沙》
```
小院闲窗春已深，重帘未卷影沉沉。 倚楼无语理瑶琴，远岫出山催薄暮。
```
```
细风吹雨弄轻阴，梨花欲谢恐难禁。
```

[宋] 李清照 《减字木兰花·卖花担上》
```
卖花担上， 买得一枝春欲放。
```
```
泪染轻匀， 犹带彤霞晓露痕。 怕郎猜道， 奴面不如花面好。 云鬓斜簪， 徒要教郎比并看。
```

[宋] 李清照 《临江仙·欧阳公作《蝶恋花》》
```
欧阳公作《蝶恋花》，有“深深深几许”之句，予酷爱之 。用其语作“庭院深深”数阙，其声即旧《临江仙》也。
```
```
庭院深深深几许， 云窗雾阁常扃[1]， 柳梢梅萼渐分明， 春归秣陵树， 人老建康城[2]。 感月吟风多少事， 如今老去无成， 谁怜憔悴更凋零， 试灯无意思， 踏雪没心情。
```

[宋] 李清照 《满庭芳·小阁藏春》
```
小阁藏春，闲窗锁昼，画堂无限深幽。篆香烧尽，日影下帘钩。手种江梅更好，又何必、临水登楼。无人到，寂寥浑似，何逊在扬州。 从来，知韵胜，难堪雨藉，不耐风柔。更谁家横笛，吹动浓愁。莫恨香消雪减，须信道、扫迹情留。难言处，良宵淡月，疏影尚风流。
```

[宋] 李清照 《行香子·天与秋光》
```
天与秋光， 转转情伤，
```
```
探金英知近重阳。 薄衣初试， 绿蚁新尝， 渐一番风， 一番雨， 一番凉。 黄昏院落， 凄凄惶惶， 酒醒时往事愁肠。 那堪永夜， 明月空床。 闻砧声捣， 蛩声细， 漏声长。
```

[宋] 欧阳修 《临江仙·柳外轻雷池上雨》
```
柳外轻雷池上雨， 雨声滴碎荷声。　
```
```
小楼西角断虹明。　 阑干倚处， 待得月华生。　 燕子飞来窥画栋， 玉钩垂下帘旌。　 凉波不动簟纹平。　 水精双枕， 畔有堕钗横。　
```

[宋] 欧阳修 《木兰花》
```
别后不知君远近。 触目凄凉多少闷。
```
```
渐行渐远渐无书， 水阔鱼沉何处问。 夜深风竹敲秋韵。 万叶千声皆是恨。 故欹单枕梦中寻， 梦又不成灯又烬。
```

[宋] 苏轼 《贺新郎·乳燕飞华屋》
```
乳燕飞华屋。悄无人、桐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人、梦断瑶台曲。又却是，风敲竹。 石榴半吐红巾蹙。待浮花、浪蕊都尽，伴君幽独。秾艳一枝细看取，芳心千重似束。又恐被、秋风惊绿。若待得君来向此，花前对酒不忍触。共粉泪，两簌簌。
```

[宋] 王观 《卜算子 送鲍浩然之浙东》
```
水是眼波横，[1] 山是眉峰聚。[2]
```
```
欲问行人去那边， 眉眼盈盈处。[3] 才始送春归， 又送君归去。 若到江南赶上春， 千万和春住。
```

[宋] 晏几道 《蝶恋花·梦入江南烟水路》
```
梦入江南烟水路， 行尽江南，不与离人遇。
```
```
睡里消魂无说处，觉来惆怅消魂误。 欲尽此情书尺素， 浮雁沉鱼，终了无凭据。 却倚缓弦歌别绪，断肠移破秦筝柱。
```

[宋] 晏几道 《鹧鸪天·守得莲开结伴游》
```
守得莲开结伴游， 约开萍叶上兰舟。
```
```
来时浦口云随棹， 采罢江边月满楼。 花不语，水空流， 年年拚得为花愁。 明朝万一西风动， 争向朱颜不耐秋。
```

[宋] 晏殊 《清平乐·金风细细》
```
金风细细，叶叶梧桐坠。 绿酒初尝人易醉，一枕小窗浓睡。
```
```
紫薇朱槿花残，斜阳却照阑干。 双燕欲归时节，银屏昨夜微寒。
```

[宋] 周邦彦 《兰陵王 柳》
```
柳阴直，烟里丝丝弄碧。 隋堤上，曾见几番。
```
```
拂水飘绵送行色。 登临望故国，谁识京华倦客？ 长亭路，年去岁来，应折柔条过千尺。 闲寻旧踪迹，又酒趁哀弦，灯照离席。 梨花榆火催寒食。愁一箭风快，半篙波暖。 回头迢递便数驿，望人在天北。 凄恻，恨堆积。 渐别浦萦回，津堠岑寂，斜阳冉冉春无极。 念月榭携手，露桥闻笛。 沉思前事，似梦里，泪暗滴。
```

[宋] 姜夔 《扬州慢·淳熙丙申正日》
```
淳熙丙申正日，予过维扬。夜雪初霁，荠麦弥望。入其城 则四壁萧条，寒水自碧，暮色渐起，戍角悲吟。予怀怆然
```
```
，感慨今昔，因自度此曲。千岩老人以为有《黍离》之悲 也。 淮左名都，竹西佳处，解鞍少驻初程。 过春风十里，尽荠麦青青。 自胡马窥江去后，废池乔木，犹厌言兵。 渐黄昏、清角吹寒，都在空城。 杜郎俊赏，算而今重到须惊。 纵豆蔻词工，青楼梦好，难赋深情。 二十四桥仍在，波心荡冷月无声。 念桥边红药，年年知为谁生。
```

[宋] 刘过 《唐多令·芦叶满汀洲》
```
芦叶满汀洲，寒沙带浅流。 二十年重过南楼。
```
```
柳下系船犹未稳，能几日，又中秋。 黄鹤断矶头，故人曾到否？ 旧江山浑是新愁。 欲买桂花同载酒，终不似，少年游。
```

[宋] 吴文英 《唐多令·何处合成愁》
```
何处合成愁？离人心上秋。 纵芭蕉、不雨也飕飕。
```
```
都道晚凉天气好， 有明月，怕登楼。 年事梦中休，花空烟水流。 燕辞归，客尚淹留。 垂柳不萦裙带住， 漫长是、系行舟。
```

[宋] 张元干 《浣溪沙》
```
山绕平湖波撼城， 湖光倒影浸山青，
```
```
水晶楼下欲三更。 雾柳暗时云度月， 露荷翻处水流萤， 萧萧散发到天明。
```

[宋] 朱淑真 《眼儿媚·迟迟春日弄轻柔》
```
迟迟春日弄轻柔，花径暗香流。 清明过了，不堪回首，云锁朱楼。
```
```
午窗睡起莺声巧，何处唤春愁。 绿杨影里，海棠亭畔，红杏梢头。
```

[清] 曹雪芹 《西江月·无故寻愁觅恨》
```
无故寻愁觅恨， 有时似傻如狂。
```
```
纵然生得好皮囊， 腹内原来草莽。 潦倒不通世务， 愚顽怕读文章。 行为偏僻性乖张， 那管世人诽谤！ 富贵不知乐业， 贫穷难耐凄凉。 可怜辜负好韶光， 于国于家无望。 天下无能第一， 古今不肖无双。 寄言纨绔与膏粱： 莫效此儿形状！
```

[清] 曹雪芹 《咏白海棠》
```
蘅芷阶通萝薜门， 也宜墙角也宜盆。
```
```
花因喜洁难寻偶， 人为悲秋易断魂。 玉烛滴干风里泪， 晶帘隔破月中痕。 幽情欲向嫦娥诉 无奈虚廊夜色昏。
```

[清] 纳兰性德 《蝶恋花·又到绿杨曾折处》
```
又到绿杨曾折处， 不语垂鞭，踏遍清秋路。
```
```
衰草连天无意绪， 雁声远向萧关去。 不恨天涯行役苦， 只恨西风，吹梦成今古。 明日客程还几许， 沾衣况是新寒雨。
```

[清] 纳兰性德 《临江仙 寒柳》
```
飞絮飞花何处是 层冰积雪摧残
```
```
疏疏一树五更寒 爱他明月好 憔悴也相关 最是繁丝摇落后 转教人忆春山 湔裙梦断续应难 西风多少恨 吹不散眉弯
```

[清] 纳兰性德 《如梦令·木叶纷纷归路》
```
木叶纷纷归路， 残月晓风何处。
```
```
消息半浮沉， 今夜相思几许。 秋雨， 秋雨， 一半西风吹去。
```

[现代] 毛泽东 《贺新郎·别友》
```
挥手从兹去。 更那堪凄然相向，
```
```
苦情重诉。 眼角眉梢都似恨， 热泪欲零还住。 知误会前番书语。 过眼滔滔云共雾， 算人间知己吾和汝。 人有病， 天知否？ 今朝霜重东门路， 照横塘半天残月， 凄清如许。 汽笛一声肠已断， 从此天涯孤旅。 凭割断愁丝恨缕。 要似昆仑崩绝壁， 又恰象台风扫寰宇。 重比翼， 和云翥。
```

[现代] 毛泽东 《七律·登庐山》
```
一山飞峙大江边， 跃上葱茏四百旋。
```
```
冷眼向洋看世界， 热风吹雨洒江天。 云横九派浮黄鹤， 浪下三吴起白烟。 陶令不知何处去， 桃花源里可耕田？
```

[唐] 王昌龄 《从军行七首》
```
烽火城西百尺楼，黄昏独上海风秋。 更吹羌笛关山月，无那金闺万里愁。
```
```
琵琶起舞换新声，总是关山旧别情。 撩乱边愁听不尽，高高秋月照长城。 关城榆叶早疏黄，日暮云沙古战场。 表请回军掩尘骨，莫教兵士哭龙荒。 青海长云暗雪山，孤城遥望玉门关。 黄沙北战穿金甲，不破楼兰终不还。 大漠风尘日色昏，红旗半卷出辕门。 前军夜战洮河北，已报生擒吐谷浑。 胡瓶落膊紫薄汗，碎叶城西秋月团。 明敕星驰封宝剑，辞君一夜取楼兰。 玉门山嶂几千重，山北山南总是烽。 人依远戍须看火，马踏深山不见踪。
```

[唐] 王昌龄 《长信秋词五首》
```
金井梧桐秋叶黄，珠帘不卷夜来霜。 熏笼玉枕无颜色，卧听南宫清漏长。
```
```
高殿秋砧响夜阑，霜深犹忆御衣寒。 银灯青琐裁缝歇，还向金城明主看。 奉帚平明金殿开，且将团扇暂徘徊。 玉颜不及寒鸦色，犹带昭阳日影来。 真成薄命久寻思，梦见君王觉后疑。 火照西宫知夜饮，分明复道奉恩时。 长信宫中秋月明，昭阳殿下捣衣声。 白露堂中细草迹，红罗帐里不胜情。
```

[唐] 薛涛 《送友人》
```
水国蒹葭夜有霜，月寒山色共苍苍。 谁言千里自今夕，离梦杳如关塞长。
```

[唐] 白居易 《长相思》
```
九月西风兴，月冷露华凝。 思君秋夜长，一夜魂九升。
```
```
二月东风来，草拆花心开。 思君春日迟，一日肠九回。 妾住洛桥北，君住洛桥南。 十五即相识，今年二十三。 有如女萝草，生在松之侧。 蔓短枝苦高，萦回上不得。 人言人有愿，愿至天必成。 愿作远方兽，步步比肩行。 愿作深山木，枝枝连理生。
```

[唐] 杜甫 《赠李白》
```
秋来相顾尚飘蓬，未就丹砂愧葛洪。 痛饮狂歌空度日，飞扬跋扈为谁雄。
```

[宋] 柳永 《满江红·暮雨初收》
```
暮雨初收，长川静、征帆夜落。临岛屿、蓼烟疏淡，苇风萧索。几许渔人飞短艇，尽载灯火归村落。遣行客、当此念回程，伤漂泊。 桐江好，烟漠漠。波似染，山如削。绕严陵滩畔，鹭飞鱼跃。游宦区区成底事，平生况有云泉约。归去来、一曲仲宣吟，从军乐。
```

[宋] 柳永 《临江仙·梦觉小庭院》
```
梦觉小庭院，冷风淅淅，疏雨潇潇。绮窗外，秋声败叶狂 飘。心摇。奈寒漏永，孤
```
```
帏悄，泪烛空烧。无端处，是绣衾鸳枕，闲过清宵。 萧条。牵情系恨，争向年少偏饶。觉新来、憔悴旧日风标 。魂消。念欢娱事，烟波 阻、后约方遥。还经岁，问怎生禁得，如许无聊。
```

[唐] 李商隐 《柳》
```
曾逐东风拂舞筵， 乐游春苑断肠天。
```
```
如何肯到清秋日， 已带斜阳又带蝉。
```

[宋] 晏殊 《浣溪沙·小阁重帘有燕过》
```
小阁重帘有燕过 晚花红片落庭莎
```
```
曲阑干影入凉波 一霎好风生翠幕 几回疏雨滴圆荷 酒醒人散得愁多 　　　　　　　　
```

[宋] 晏殊 《浣溪沙》
```
玉碗冰寒滴露华 粉融香雪透轻纱
```
```
晚来妆面胜荷花 鬓亸欲迎眉际月 酒红初上脸边霞 一场春梦日西斜
```

[宋] 晏殊 《采桑子·时光只解催人老》
```
时光只解催人老，不信多情，长恨离亭，泪滴春衫酒易醒。 梧桐昨夜西风急，淡月胧明，好梦频惊，何处高楼雁一声？
```

[唐] 李白 《梁甫吟》
```
长啸梁甫吟，何时见阳春？ 君不见，朝歌屠叟辞棘津，八十西来钓渭滨。
```
```
宁羞白发照清水，逢时壮气思经纶。 广张三千六百钓，风期暗与文王亲。 大贤虎变愚不测，当年颇似寻常人。 君不见，高阳酒徒起草中，长揖山东隆准公。 入门不拜逞雄辩，两女辍洗来趋风。 东下齐城七十二，指挥楚汉如旋蓬。 狂客落魄尚如此，何况壮士当群雄！ 我欲攀龙见明主，雷公砰訇震天鼓。 帝旁投壶多玉女，三时大笑开电光，倏烁晦冥起风雨。 阊阖九门不可通，以额扣关阍者怒。 白日不照我精诚，杞国无事忧天倾。 猰貐磨牙竞人肉，驺虞不折生草茎。 手接飞猱搏雕虎，侧足焦原未言苦。 智者可卷愚者豪，世人见我轻鸿毛。 力排南山三壮士，齐相杀之费二桃。 吴楚弄兵无剧孟，亚夫咍尔为徒劳。 梁甫吟，声正悲。 张公两龙剑，神物合有时。 风云感会起屠钓，大人臲屼当安之。
```

[唐] 李白 《襄阳歌》
```
落日欲没岘山西，倒著接篱花下迷。襄阳小儿齐拍手， 拦街争唱白铜鞮。傍人借问笑何事，笑杀山翁醉似泥。
```
```
鸬鹚杓，鹦鹉杯。百年三万六千日，一日须倾三百杯。 遥看汉水鸭头绿，恰似葡萄初酦醅。此江若变作春酒， 垒麹便筑糟丘台。千金骏马换小妾，笑坐雕鞍歌落梅。 车傍侧挂一壶酒，凤笙龙管行相催。咸阳市中叹黄犬， 何如月下倾金罍。君不见晋朝羊公一片石， 龟头剥落生莓苔。泪亦不能为之堕，心亦不能为之哀。 清风朗月不用一钱买，玉山自倒非人推。舒州杓，力士铛， 李白与尔同死生。襄王云雨今安在，江水东流猿夜声。
```

[唐] 李白 《永王东巡歌十一首》
```
永王正月东出师，天子遥分龙虎旗。 楼船一举风波静，江汉翻为雁鹜池。
```
```
三川北虏乱如麻，四海南奔似永嘉。 但用东山谢安石，为君谈笑静胡沙。 雷鼓嘈嘈喧武昌，云旗猎猎过寻阳。 秋毫不犯三吴悦，春日遥看五色光。 龙蟠虎踞帝王州，帝子金陵访古丘。 春风试暖昭阳殿，明月还过鳷鹊楼。 二帝巡游俱未回，五陵松柏使人哀。 诸侯不救河南地，更喜贤王远道来。 丹阳北固是吴关，画出楼台云水间。 千岩烽火连沧海，两岸旌旗绕碧山。 王出三山按五湖，楼船跨海次陪都。 战舰森森罗虎士，征帆一一引龙驹。 长风挂席势难回，海动山倾古月摧。 君看帝子浮江日，何似龙骧出峡来。 祖龙浮海不成桥，汉武寻阳空射蛟。 我王楼舰轻秦汉，却似文皇欲渡辽。 帝宠贤王入楚关，扫清江汉始应还。 初从云梦开朱邸，更取金陵作小山。 试借君王玉马鞭，指挥戎虏坐琼筵。 南风一扫胡尘静，西入长安到日边。
```

[唐] 李白 《忆旧游寄谯郡元参军》
```
忆昔洛阳董糟丘，为余天津桥南造酒楼。 黄金白璧买歌笑，一醉累月轻王侯。
```
```
海内贤豪青云客，就中与君心莫逆。 回山转海不作难，倾情倒意无所惜。 我向淮南攀桂枝，君留洛北愁梦思。 不忍别，还相随。 相随迢迢访仙城，三十六曲水回萦。 一溪初入千花明，万壑度尽松风声。 银鞍金络倒平地，汉东太守来相迎。 紫阳之真人，邀我吹玉笙。 餐霞楼上动仙乐，嘈然宛似鸾凤鸣。 袖长管催欲轻举，汉中太守醉起舞。 手持锦袍覆我身，我醉横眠枕其股。 当筵意气凌九霄，星离雨散不终朝， 分飞楚关山水遥。 余既还山寻故巢，君亦归家渡渭桥。 君家严君勇貔虎，作尹并州遏戎虏。 五月相呼度太行，摧轮不道羊肠苦。 行来北凉岁月深，感君贵义轻黄金。 琼杯绮食青玉案，使我醉饱无归心。 时时出向城西曲，晋祠流水如碧玉。 浮舟弄水箫鼓鸣，微波龙鳞莎草绿。 兴来携妓恣经过，其若杨花似雪何。 红妆欲醉宜斜日，百尺清潭写翠娥。 翠娥婵娟初月辉，美人更唱舞罗衣。 清风吹歌入空去，歌曲自绕行云飞。 此时行乐难再遇，西游因献长杨赋。 北阙青云不可期，东山白首还归去。 渭桥南头一遇君，酂台之北又离群。 问余别恨知多少，落花春暮争纷纷。 言亦不可尽，情亦不可极。 呼儿长跪缄此辞，寄君千里遥相忆。
```

[唐] 李白 《月下独酌其二》
```
天若不爱酒， 酒星不在天。
```
```
地若不爱酒， 地应无酒泉。 天地既爱酒， 爱酒不愧天。 已闻清比圣， 复道浊如贤。 贤圣既已饮， 何必求神仙。 三杯通大道， 一斗合自然。 但得酒中趣， 勿为醒者传。
```

[唐] 李白 《战城南》
```
战地何昏昏。 战士如群蚁。
```
```
气重日轮红。 血染蓬蒿紫。 乌乌衔人肉。 食闷飞不起。 昨日城上人。 今日城下鬼。 旗色如罗星。 鼙声殊未已。 妾家夫与儿。 俱在鼙声里。
```

[唐] 杜甫 《狂夫》
```
万里桥西一草堂，百花潭水即沧浪。 风含翠筱娟娟静，雨裛红蕖冉冉香。
```
```
厚禄故人书断绝，恒饥稚子色凄凉。 欲填沟壑唯疏放，自笑狂夫老更狂。
```

[唐] 王维 《杂曲歌辞·少年行四首》
```
新丰美酒斗十千，咸阳游侠多少年。 相逢意气为君饮，系马高楼垂柳边。
```
```
汉家君臣欢宴终，高议云台论战功。 天子临轩赐侯印，将军佩出明光宫。 出身仕汉羽林郎，初随骠骑战渔阳。 孰知不向边庭苦，纵死犹闻侠骨香。 一身能擘两雕弧，虏骑千群只似无。 偏坐金鞍调白羽，纷纷射杀五单于。
```

[唐] 骆宾王 《在狱咏蝉》
```
西陆蝉声唱，南冠客思侵。那堪玄鬓影，来对白头吟。 露重飞难进，风多响易沉。无人信高洁，谁为表予心。
```

[唐] 骆宾王 《咏怀》
```
少年识事浅，不知交道难。一言芬若桂，四海臭如兰。 宝剑思存楚，金锤许报韩。虚心徒有托，循迹谅无端。
```
```
太息关山险，吁嗟岁月阑。忘机殊会俗，守拙异怀安。 阮籍空长啸，刘琨独未欢。十步庭芳敛，三秋陇月团。 槐疏非尽意，松晚夜凌寒。悲调弦中急，穷愁醉里宽。 莫将流水引，空向俗人弹。
```

[唐] 王维 《书事》
```
轻阴阁小雨，深院昼慵开。 坐看苍苔色，欲上人衣来。
```

[唐] 杜甫 《又呈吴郎》
```
堂前扑枣任西邻，无食无儿一妇人。不为困穷宁有此， 只缘恐惧转须亲。即防远客虽多事，使插疏篱却甚真。
```
```
已诉征求贫到骨，正思戎马泪盈巾。
```

[唐] 钱起 《和张仆射塞下曲（一作卢纶诗）》
```
月黑雁飞高，单于夜遁逃。欲将轻骑逐，大雪满弓刀。
```

[唐] 王之涣 《送别》
```
杨柳东风树，青青夹御河。近来攀折苦，应为别离多。
```

[宋] 宋祁 《鹧鸪天·画毂雕鞍狭路逢》
```
画毂雕鞍狭路逢，一声肠断绣帘中。 身无彩凤双飞翼，心有灵犀一点通。 金作屋，玉为笼，车如流水马如龙。 刘郎已恨蓬山远，更隔蓬山几万重。
```

[宋] 晏几道 《临江仙·梦後楼台高锁》
```
梦後楼台高锁，酒醒帘幕低垂。去年春恨却来时。落花人独立，微雨燕双飞。记得小苹初见，两重心字罗衣。琵琶弦上说相思。当时明月在，曾照彩云归。
```

[宋] 晏几道 《鹧鸪天·彩袖殷勤捧玉锺》
```
彩袖殷勤捧玉锺。当年拼却醉颜红。舞低杨柳楼心月，歌尽桃花扇影风。从别後，忆相逢。几回魂梦与君同。今宵剩把银釭照，犹恐相逢是梦中。
```

[宋] 苏轼 《西江月·照野弥弥浅浪》
```
照野弥弥浅浪，横空暧暧微霄。障泥未解玉骢骄。我欲醉眠芳草。可惜一溪明月，莫教踏破琼瑶。解鞍敧枕绿杨桥。杜宇一声春晓。
```

[宋] 苏轼 《临江仙·尊酒何人怀李白》
```
尊酒何人怀李白，草堂遥指江东。珠帘十里卷香风。花开又花谢，离恨几千重。轻舸渡江连夜到，一时惊笑衰容。语音犹自带吴侬。夜阑对酒处，依旧梦魂中。
```

[宋] 苏轼 《临江仙 送钱穆父》
```
一别都门三改火，天涯踏尽红尘。依然一笑作春温。无波真古井，有节是秋筠。 惆怅孤帆连夜发，送行淡月微云。尊前不用翠眉颦。人生如逆旅，我亦是行人。(前 通：樽)
```

[宋] 苏轼 《浣溪沙》
```
四面垂杨十里荷。问云何处最花多。画楼南畔夕阳和。天气乍凉人寂寞，光阴须得酒消磨。且来花里听笙歌。
```

[宋] 苏轼 《蝶恋花·昨夜秋风来万里》
```
昨夜秋风来万里。月上屏帏，冷透人衣袂。有客抱衾愁不寐。那堪玉漏长如岁。羁舍留连归计未。梦断魂销，一枕相思泪。衣带渐宽无别意。新书报我添憔悴。
```

[宋] 黄庭坚 《水调歌头·瑶草一何碧》
```
瑶草一何碧，春入武陵溪。溪上桃花无数，枝上有黄鹂。我欲穿花寻路，直入白云深处，浩气展虹霓。只恐花深里，红露湿人衣。 坐玉石，倚玉枕，拂金徽。谪仙何处？无人伴我白螺杯。我为灵芝仙草，不为朱唇丹脸，长啸亦何为？醉舞下山去，明月逐人归。
```

[宋] 黄庭坚 《菩萨蛮·半烟半雨溪桥畔》
```
半烟半雨溪桥畔，渔翁醉着无人唤。疏懒意何长，春风花草香。 江山如有待，此意陶潜解。问我去何之，君行到自知。
```

[宋] 秦观 《满庭芳·红蓼花繁》
```
红蓼花繁，黄芦叶乱，夜深玉露初零。霁天空阔，云淡梦江清。独棹孤蓬小艇，悠悠过、烟渚沙汀。金钩细，丝纶慢卷，牵动一潭星。 时时，横短笛，清风皓月，相与忘形。任人笑生涯，泛梗飘萍。饮罢不妨醉卧，尘劳事、有耳谁听。江风静，日高未起，枕上酒微醒。
```

[宋] 周邦彦 《苏幕遮·燎沈香》
```
燎沈香，消溽暑。鸟雀呼晴，侵晓窥檐语。叶上初阳乾宿雨，水面清圆，一一风荷举。故乡遥，何日去。家住吴门，久作长安旅。五月渔郎相忆否。小楫轻舟，梦入芙蓉浦。
```

[宋] 李清照 《浣溪沙》
```
小院闲窗春色深。重帘未卷影沈沈。倚楼无语理瑶琴。远岫出山催薄暮，细风吹雨弄轻阴。梨花欲谢恐难禁。
```

[宋] 辛弃疾 《贺新郎·老大犹堪说》
```
老大犹堪说。似而今、元龙臭味，孟公瓜葛。我病君来高歌饮，惊散楼头飞雪。笑富贵、千钧如发。硬语盘空谁来听，记当时、只有西窗月。重进酒，唤呜瑟。事无两样人心别。问渠侬、神州毕竟，几番离合。汗血盐车无人顾，千里空收骏骨。正目断、关河路绝。我最怜君中宵舞，道男儿、到死心如铁。看试手，补天裂。
```

[宋] 辛弃疾 《贺新郎·绿树听鹈鴂》
```
绿树听鹈鴂。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。
```

[宋] 辛弃疾 《西江月·剩欲读书已懒》
```
胜欲读书已懒，只因多病长闲。 听风听雨小窗眠。过了春光太半。
```
```
往事如寻去鸟，清愁难解连环。 流莺不肯入西园。唤起画梁飞燕。
```

[宋] 姜夔 《暗香·旧时月色》
```
旧时月色，算几番照我，梅边吹笛。 唤起玉人，不管清寒与攀摘。 何逊而今渐老，都忘却、春风词笔。 但怪得、竹外疏花，香冷入瑶席。 江国，正寂寂。 叹寄与路遥，夜雪初积。 翠尊易泣，红萼无言耿想忆。 长记曾携手处，千树压、西湖寒碧。 又片片、吹尽也，几时见得。
```

[宋] 陈著 《江城子·年年端午又今朝》
```
年年端午又今朝。鬓萧萧。思摇摇。应是南风，湘浦正波涛。千古独醒魂在否，无处问，有谁招。何人帘幕倚兰皋。看飞桡。夺高标。饶把笙歌，供笑醉陶陶。孤坐小窗香一篆，弦绿绮，鼓离骚。
```

[唐] 刘禹锡 《金陵怀古》
```
潮满冶城渚，日斜征虏亭。蔡洲新草绿，幕府旧烟青。 兴废由人事，山川空地形。后庭花一曲，幽怨不堪听。
```

[唐] 孟郊 《古意》
```
河边织女星，河畔牵牛郎。未得渡清浅，相对遥相望。
```

[唐] 李商隐 《咏史》
```
历览前贤国与家，成由勤俭破由奢。 何须琥珀方为枕，岂得真珠始是车。
```
```
运去不逢青海马，力穷难拔蜀山蛇。 几人曾预南薰曲，终古苍梧哭翠华。
```

[唐] 李商隐 《无题》
```
紫府仙人号宝灯，云浆未饮结成冰。 如何雪月交光夜，更在瑶台十二层。
```

[唐] 李商隐 《牡丹》
```
锦帏初卷卫夫人，绣被犹堆越鄂君。 垂手乱翻雕玉佩，招腰争舞郁金裙。
```
```
石家蜡烛何曾剪，荀令香炉可待熏。 我是梦中传彩笔，欲书花叶寄朝云。
```

[唐] 高骈 《对雪》
```
六出飞花入户时，坐看青竹变琼枝。 如今好上高楼望，盖尽人间恶路岐。
```

[唐] 李冶 《八至》
```
至近至远东西，至深至浅清溪。 至高至明日月，至亲至疏夫妻。
```

[唐] 李煜 《忆江南·（一名望江南》
```
（一名望江南、梦江南、江南好、梦江口、望江梅、 归塞北、谢秋娘、春去也）
```
```
多少恨，昨夜梦魂中。还似旧时游上苑， 车如流水马如龙。花月正春风。 多少泪，沾袖复横颐。心事莫将和泪滴， 凤笙休向月明吹。肠断更无疑。 闲梦远，南国正芳春。船上管弦江面绿， 满城飞絮混轻尘。愁杀看花人。 闲梦远，南国正清秋。千里江山寒色暮， 芦花深处泊孤舟。笛在月明楼。
```

[宋] 苏轼 《和董传留别》
```
粗缯大布裹生涯，腹有诗书气自华。 厌伴老儒烹瓠叶，强随举子踏槐花。
```
```
囊空不办寻春马，眼乱行看择婿车。 得意犹堪夸世俗，诏黄新湿字如鸦。
```

[宋] 苏轼 《海棠》
```
东风袅袅泛崇光，香雾空蒙月转廊。 只恐夜深花睡去，故烧高烛照红妆。
```

[宋] 苏轼 《洗儿》
```
人皆养子望聪明，我被聪明误一生。 惟愿孩儿愚且鲁，无灾无难到公卿。
```

[先秦] 屈原 《九章之五 怀沙》
```
滔滔孟夏兮，草木莽莽。 伤怀永哀兮，汩徂南土。
```
```
眴兮杳杳，孔静幽默。 郁结纡轸兮，离慜而长鞠。 抚情效志兮，冤屈而自抑。 刓方以为圜兮，常度未替。 易初本迪兮，君子所鄙。 章画志墨兮，前图未改。 内厚质正兮，大人所盛。 巧倕不斲兮，孰察其拨正。 玄文处幽兮，矇瞍谓之不章； 离娄微睇兮，瞽以为无明。 变白以为黑兮，倒上以为下。 凤皇在笯兮，鸡鹜翔舞。 同糅玉石兮，一概而相量。 夫惟党人之鄙固兮，羌不知余之所臧。 任重载盛兮，陷滞而不济。 怀瑾握瑜兮，穷不知所示。 邑犬之群吠兮，吠所怪也。 非俊疑杰兮，固庸态也。 文质疏内兮，众不知余之异采。 材朴委积兮，莫知余之所有。 重仁袭义兮，谨厚以为丰。 重华不可遌兮，孰知余之从容! 古固有不并兮，岂知其何故也? 汤禹久远兮，邈而不可慕也? 惩违改忿兮，抑心而自强。 离慜而不迁兮，愿志之有像。 进路北次兮，日昧昧其将暮。 舒忧娱哀兮，限之以大故。 乱曰：浩浩沅湘，分流汩兮。 修路幽蔽，道远忽兮。 怀质抱情，独无匹兮。 伯乐既没，骥焉程兮。 民生禀命，各有所错兮。 定心广志，余何所畏惧兮? 曾伤爰哀，永叹喟兮。 世浑浊莫吾知，人心不可谓兮。 知死不可让，愿勿爱兮。 明告君子，吾将以为类兮。
```

[先秦] 屈原 《渔父·屈原既放》
```
屈原既放，游於江潭，行吟泽畔， 颜色憔悴，形容枯槁。
```
```
渔父见而问之曰： “子非三闾大夫与？何故至於斯！” 屈原曰：“举世皆浊我独清，众人皆醉我独醒， 是以见放！” 渔父曰：“圣人不凝滞於物，而能与世推移。 世人皆浊，何不淈其泥而扬其波？ 众人皆醉，何不餔其糟而歠其酾？ 何故深思高举，自令放为？” 屈原曰： “吾闻之，新沐者必弹冠，新浴者必振衣； 安能以身之察察，受物之汶汶者乎！ 宁赴湘流，葬於江鱼之腹中。 安能以皓皓之白，而蒙世俗之尘埃乎！” 渔父莞尔而笑，鼓枻而去，乃歌曰： “沧浪之水清兮，可以濯吾缨。 沧浪之水浊兮，可以濯吾足。” 遂去不复与言。
```

[清] 黄增 《集杭州俗语诗》
```
色不迷人人自迷，情人眼里出西施。 有缘千里来相会，三笑徒然当一痴。
```

[现代] 毛泽东 《七律·冬云》
```
雪压冬云白絮飞，万花纷谢一时稀。 高天滚滚寒流急，大地微微暖气吹。
```
```
独有英雄驱虎豹，更无豪杰怕熊罴。 梅花欢喜漫天雪，冻死苍蝇未足奇。
```

[现代] 毛泽东 《七绝·纪念鲁迅八十寿辰》
```
博大胆识铁石坚，刀光剑影任翔旋。 龙华喋血不眠夜，犹制小诗赋管弦。
```

[现代] 毛泽东 《七律·咏贾谊》
```
少年倜傥廊庙才，壮志未酬事堪哀。 胸罗文章兵百万，胆照华国树千台。
```
```
雄英无计倾圣主，高节终竟受疑猜。 千古同惜长沙傅，空白汨罗步尘埃。
```

[现代] 毛泽东 《四言诗·祭黄帝陵》
```
赫赫始祖，吾华肇造； 胄衍祀绵，岳峨河浩。
```
```
聪明睿智，光披遐荒； 建此伟业，雄立东方。 世变沧桑，中更蹉跌； 越数千年，强邻蔑德。 琉台不守，三韩为墟； 辽海燕冀，汉奸何多。 以地事敌，敌欲岂足； 人执笞绳，我为奴辱。 懿维我祖，命世之英； 涿鹿奋战，区宇以宁。 岂其苗裔，不武如斯； 泱泱大国，让其沦胥。 东等不才，剑屦俱奋； 万里崎岖，为国效命。 频年苦斗，备历险夷； 匈奴未灭，何以家为。 各党各界，团结坚固； 不论军民，不分贫富。 民族阵线，救国良方； 四万万众，坚决抵抗。 民主共和，改革内政； 亿兆一心，战则必胜。 还我河山，卫我国权； 此物此志，永矢勿谖。 经武整军，昭告列祖； 实鉴临之，皇天后土。
```

[现代] 毛泽东 《卜算子·悼国际共产主义战士艾地同志》
```
疏枝立寒窗，笑在百花前。奈何笑容难为久，春来反凋残。　残固不堪残，何须自寻烦？花落自有花开日，蓄芳待来年。
```

[清] 贾凫西 《木皮散人鼓词》
```
释闷怀，破岑寂，只照着热闹处说来。 十字街坊，几下捶皮千古快；
```
```
八仙桌上，一声醒木万人惊。 凿破混沌作两间， 五行生克苦歪缠。 兔走鸟飞催短景， 龙争虎斗耍长拳。 生下都从忙里老， 死前谁会把心宽！ 一腔填满荆棘刺， 两肩挑起乱石山。 试看那汉陵唐寝埋荒草， 楚殿吴宫起暮烟。 倒不如淡饭粗茶茅屋下， 和风冷露一蒲团。 科头跣足剜野菜， 醉卧狂歌号酒仙。 正是那：“日上三竿眠不起， 算来名利不如闲。” 从古来争名夺利的不干净， 教俺这江湖老子白眼看。 忠臣孝子是冤家， 杀人放火享荣华。 太仓里的老鼠吃的撑撑饱， 老牛耕地使死倒把皮来剥！ 河里的游鱼犯下什么罪？ 刮净鲜鳞还嫌刺扎。 那老虎前生修下几般福？ 生嚼人肉不怕塞牙。 野鸡兔子不敢惹祸， 剁成肉酱还加上葱花。 古剑杀人还称至宝， 垫脚的草鞋丢在山洼。 杀妻的吴起倒挂了元帅印， 顶灯的裴瑾挨些嘴巴。 活吃人的盗跖得了好死， 颜渊短命是为的什么？ 莫不是玉皇爷受了张三的哄！ 黑洞洞的本帐簿那里去查？ 好兴致时来顽铁黄金色， 气煞人运去铜钟声也差。 我愿那来世的莺莺丑似鬼， 石崇脱生没个板渣。 世间事风里孤灯草头露， 纵有那几串铜钱你慢扎煞！ 俺虽无临潼关的无价宝， 只这三声鼍鼓走遍天涯。 老子江湖漫自嗟， 贩来古今作生涯。 从古来三百二十八万载， 几句街谈要讲上来。 权当作蝇头细字批青史， 撇过了之乎者也矣焉哉。 但凭着一块破皮两页板， 不教他唱遍生旦不下台！ 你看起初时茹毛饮血心已狠， 燧人氏泼油添盐又加上熬煎。 有巢氏不肯在山窝里睡， 榆林遭殃才滚就了椽。 庖牺氏人首蛇身古而怪， 鼓弄着百姓结网打净了湾。 自古道“牝鸡司晨家业败”， 可怎么伏羲的妹子坐了金銮！ 女娲氏炼石补天空费了手， 到于今抬头不见那补钉天。 老神农伸着个牛头尝百草， 把一些旺相相的孩子提起病源。 黄帝平了蚩尤的乱， 平稳稳的乾坤又起了争端。 造作了那枪刀和弓箭， 这才是惯打仗的祖师不用空拳。 嫌好那毛达撒的皮子不中看， 弄斯文又制下衣和冠。 桑木板顶在脑盖子上， 也不怕滴溜着些泥弹打了眼圈！ 这些都是平白里生出来的闲枝节， 说不尽那些李四与张三！ 隔两辈帝挚禅位把兄弟让， 那唐尧虽是个神圣也遭了磨难。 爬爬屋三间当了大殿， 衮龙袍穿这一领大布衫。 沽突突洪水滔天谁惹的祸？ 百姓们鳖嗑鱼吞死了万千。 拿问了治水大臣他儿子续了职， 穿着些好古董鞋子跑的腿酸。 教伯益放起了一把无情火， 那狼虫虎豹也不得安然。 有一日十日并出晃了一晃， 吓得那狐子妖孙尽胆寒。 多亏了后羿九枝雕翎箭， 十个红轮只剩了一个圆。 说不尽这桩桩件件蹊跷事， 再把那揖让盛典表一番。 常言道“明德之人当有后”， 偏偏的正宫长子忒痴顽！ 放着个钦明圣父不学好， 教了他一盘围棋也不会填。 四岳九官举大舜， 倒赘个女婿掌江山。 商均不肖又是臣作了主， 是怎么神禹为君他不传贤？ 从今后天下成了个子孙货， 不按旧例把样子翻。 中间里善射的后羿篡了位， 多亏了少康一旅整朝权。 四百年又到了商家手， 桀放南巢有谁哀怜！ 虽然是祖辈的家业好过活， 谁知道保子孙的方法不如从前。 再说那成汤解网称仁主， 就应该风调雨顺万民安， 为什么大旱七年不下雨？ 等着他桑林摆桌铺起龙坛！ 更可笑剪爪当牲来祷告， 不成个体统真是歪缠。 那迂学包子看书只管瞎赞叹， 只怕这其间的字眼有些讹传！ 自从他伐桀为君弄开手， 要算他征诛起稿第一位老先。 到后来自家出了个现世报， 那老纣的结果比老桀还憨。 现成成的天下送给周家坐， 不道个生受也没赏过钱。 净赔本倒拐上一个脖儿冷， 霎时间白牛犊变成了大红犍。 这才是“浆了捞来水里去， 一更里荷包照样儿穿！” 这周朝的王业根茎里旺， 你看他辈辈英雄都不差。 这才是栽竹成林后来的大， 到西伯方才发了个大粗芽。 可恨那说舌头的杀才崇侯虎， 挑唆着纣王昏君把他拿。 打在南牢里六七载， 受够了那铁锁和铜枷。 多亏了散宜生定下胭粉计， 献上个兴周灭商的女娇娃。 一霎时蛟龙顿断了黄金锁， 他敢就摇头摆尾入烟霞。 更喜的提调两陕新挂印， 驾前里左排钺斧右金瓜。 他生下了儿子一百个， 那一个是个善菩萨？ 不消说长子武王是圣主， 就是他令弟周公也是个通家。 渭水打猎作了好梦， 添上个惯战能征的姜子牙。 儿媳妇娶了邑姜女， 绣房里习就夺槊并滚叉。 到于今有名头的妇人称“十乱”， 就是孔圣人的书本也把他夸。 他爷们昼夜铺排着行仁政， 那纣王还闭着俩瞎眼在黑影里爬。 多少年软刀子割头不知死， 直等到太白旗悬才把口吧！ 老纣王倘然留得一口气， 他还有七十万雄兵怎肯安宁？ 万一间黄金钺斧折了刃， 周武王，只怕你甲子日回不得孟津城！ 再加上二叔保住武庚的驾， 朝歌地重新扎起了商家营。 姜太公杀花老眼溜了阵， 护驾军三千丧上命残生。 小武庚作起一辈中兴主， 诛杀逆臣屠了镐京。 监殷的先讨过周公的罪， 撇下那新鲜红鞋穿不成。 净弄的火老鸦落屋没有正讲， 河崖上两场瞎关了兵。 到其间武王纵有千张嘴， 谁是谁非也说不分明！ （所以武王就下了个毒手，一刀斫下纣王的头来……） 都说是“无道昏君合该死！” 把一个新殿龙爷称又尊。 全不念六百年的故主该饶命， 都说“这新皇帝的处分快活煞人！” 这个说：“没眼色的饿莩你叩的什么马？” 那个说：“干舍命的忠臣你剖的什么心？” 这个说：“你看那白胡子的元帅好气概！” 那个说：“有孝行的君王还载着个木父亲！” 满街上拖男领女去领钜桥的粟， 后宫里秀女佳人都跟了虎贲。 给了他个泰山压顶没有躲闪， 直杀的血流漂杵堵了城门。 眼见他一刀两断君臣定， 他可才稳坐在龙床不用动身。 灵长自古数周朝， 王迹东迁渐渐消。 周天子二衙管不着堂上的事， 空守着几个破鼎惹气淘。 春秋出头有二十国， 一霎时七雄割据把兵鏖。 这其间孔孟周流跑杀马， 须知道不时行的文章谁家瞧？ 陕西的秦家得了风水， 他那蚕食方法起的心高。 那知道异人返国着了道， 又被个姓吕的光棍顶了包。 他只说化家为国王作了帝， 而其实是以吕易嬴李代了桃。 原来这杂种羔子没有长进， 小胡亥忤逆贼达又是祸苗。 老始皇欹在灵床没眼泪， 假遗诏逼杀他亲哥犯了天条。 望夷宫虽然没曾得好死， 论还账还不够个利钱梢！ 到后来楚汉争锋换了世界， 那刘邦是一个龙胎自然不糙。 “一杯羹”说的好风凉话， 要把他亲娘的汉子使滚油熬。 乌江逼死他盟兄弟， 就是那座下的乌骓也解哀号。 这是个白丁起手新兴样， 把一个自古山河被他生掏。 最可笑吕后本是他结发妇， 是怎么又看上个姓审的郎君和他私交！ 平日家挺腰大肚装好汉， 到这时鳖星照命可也难逃。 中间里王莽挂起一面新家的匾， 可怜他四百年炎祚斩断了腰。 那老贼好象转世报仇的白蛇怪， 还了他当初道上那一刀。 幸亏了南阳刘秀起了义， 感动的二十八宿下天曹。 逐日家东征西讨复了汉业， 譬如那冷了火的锅底两番烧。 不数传到了桓灵就活倒运， 又出个瞅相应的曹瞒长馋痨。 他娘们寡妇孤儿受够了气， 临末了一块喘气的木头他还不饶！ 小助兴桃园又得了个中山的后， 刘先主他死挣白缠要创一遭。 虽然是甘蔗到头没大滋味， 你看他鱼水君臣倒也情意高。 且莫说关张义气卧龙的品， 就是那风流常山是何等英豪！ 空使杀英雄没捞着块中原土， 这才是命里不该枉费劳。 可恨那论成败的肉眼说现成话， 胡褒贬那六出祁山的不晓六韬。 出茅庐生致了一个三分鼎， 似这样难得的王佐远胜管萧。 倒不如俺这捶皮的江湖替他吐口气， 当街上借得渔阳大鼓敲。 曹操当年相汉时， 欺他寡妇与孤儿。 全不管“行下春风有秋雨”， 到后来他的寡妇孤儿又被人欺。 我想那老贼一生得意没弄好脸， 他自从大破刘表就喜〔角者〕了脂。 下江东诈称雄兵一百万， 中军帐还打着杆汉家旗。 赤壁鏖兵把鼻儿扛， 你拖着杆长枪赋的什么诗？ 倒惹得一把火燎光了胡子嘴， 华容道几乎弄成个脖儿齐！ 从今后打去兴头没了阳气， 那铜雀台上到底也没捞着乔家他二姨。 到临死卖履分香丢尽了丑， 原是个老婆队里碜东西！ 始终是教导他那小贼根子篡了位， 他学那文王的伎俩好不跷蹊！ 常言道“狗吃蒺藜病在后”， 准备着你出水方知两腿泥。 他作了场奸雄又照出个影， 照样的来了一个司马师。 活象是门神的印板只分了个左右， 你看他照样的披挂不差一丝。 年年五丈起秋风， 铜雀台荒一望空。 卧龙已没曹瞒就灭， 那黄胡子好汉又撇下江东！ 三分割据周了花甲， 又显着司马家爷们弄神通。 晋武帝为君也道是“受了禅”， 合着那曹丕的行径一样同！ 这不是从前说的个铁板数， 就象那打骰子的凑巧拼了烘。 眼看着晋家的江山又打个两起， 不多时把个刀把给了刘聪。 只见他油锅里的螃蟹支不住， 没行李的蝎子就往南蹦。 巧机关小吏通奸牛换了马， 大翻案白版登舟蛇做了龙。 次后来糊里糊涂又挨了几日， 教一个扫槽的刘裕饼卷了葱。 这又是五代干戈起了手， 可怜见大地生灵战血红！ 南朝创业起刘郎， 贩鞋的光棍手段强。 他龙行虎步生成的贵， 是怎么好几辈的八字都犯刑场？ 那江山似吃酒巡杯排门转， 头一个是齐来第二个是梁。 姓萧的他一笔写不出两个字， 一般的狠心毒口似豺狼。 那萧衍有学问的英雄偏收了侯景， 不料他是掘尾巴的恶狗乱了朝纲！ 在台城饿断了肝花想口蜜水， 一辈子干念些弥陀瞎烧了香。 陈霸先阴谋弱主篡了位， 隋杨坚害了他外甥才起了家。 东宫里杨广杀了父， 积作的扬州看花把命化。 六十四处刀兵动， 改元建号乱如麻。 统前后混了一百九十单八载， 大唐天子才主了中华。 大唐传国二十辈， 算来有国却无家。 教他爹乱了宫人制作着反， 只这开手一着便不佳。 玄武门谋杀建成和元吉， 全不念一母同胞兄弟仨！ 贪恋着巢剌王的妃子容颜好， 难为他兄弟的炕头怎样去扒！ 纵然有十大功劳遮羞脸， 这件事比鳖不如还低一扎！ 不转眼则天戴了冲天帽， 没志气的中宗又是个呆巴。 唐明皇虽是平了韦后的乱， 他自己的腔像也难把口夸。 洗儿钱亲自递在杨妃手， 赤条条的禄山学打哇哇。 最可恨砀山贼子坐了御座， 只有个殿下的猢狲掴他几掴！ 从此后朱温家爷们灭了人理， 落了个扒灰贼头血染沙。 沙陀将又做了唐皇帝， 不转眼生铁又在火灰上爬。 石敬瑭夺了他丈人的碗， 倒踏门的女婿靠着娇娃。 李三娘的汉子又做了刘高祖， 咬脐郎登极忒也软匝。 郭雀儿的兵来挡不住， 把一个后汉的江山又白送给他。 姑夫的家业又落在他妻侄手， 柴世宗贩伞的螟蛉倒不差。 五代八君转眼过， 日光摩荡又属了赵家。 陈桥兵变道的是“禅了位”， 那柴家的孩子他懂的什么？ 你看他作张作致装没事， 可不知好凑手的黄袍那里拿？ “有大志”说出得意话， 那个撒气的筒子吃亏他妈！ 让天下依从老婆口， 净落得烛影斧声响嗑叉！ 此后来二支承袭偏兴旺， 可怜那长支的痴儿活活吓杀。 你看那远在儿孙又报应， 五国城捉去的是谁的根芽？ 康王南渡吓破了胆， 花椒树上的螳螂爪儿麻。 他爹娘受罪全不管， 干操心的忠臣呕血蛊了疮疤。 十二道金牌害了岳武穆， 那讲和的秦桧他不打死蛇。 这其间雄赳赳的契丹阿骨打， 翻江搅海又乱如麻。 三百年的江山倒受了二百年的气， 那掉嘴的文章当不了厮杀！ 满朝里咬文嚼字使干了口， 铁桶似的乾坤半边塌。 临末了一个好躲难的杭州又失了守， 教人家担头插尽江南花！ 文天祥脚不着地全没用， 陆秀夫死葬鱼腹当了什么？ 说不尽大宋无寸干净土， 你看那一个汉寝唐陵不是栖鸦？ 从今后铁木真的后代又交着好运， 他在那斡难河上发了渣。 元世祖建都直隶省， 把一个花花世界喝了甜茶。 看他八十八年也只是闰了个大月， 那顺帝又是不爱好窝的癞蛤蟆。 这正是有福的妨了没福的去， 眼见这皇觉寺的好汉又主了中华。 接前文再讲上一辈新今古， 明太祖那样开国贤君古也不多。 真天子生来不是和尚料， 出庙门便有些英雄入网罗。 不光是徐、常、沐、邓称猛将， 早有个军师刘基赛过萧何。 驾坐南京正了大统， 龙蟠虎踞掌山河。 这就该世世的平安享富贵， 谁料他本门的骨肉起干戈！ 四子燕王原不是一把本分手， 生逼个幼主逃生作头陀。 莫不是皇觉寺为僧没会了愿？ 又教他长孙行脚历坎坷！ 三十年的杀运忒苦恼， 宰割了些义士忠臣似鸭鹅。 铁铉死守济南府， 还坑上一对女娇娥。 古板正传的方孝儒， 金銮殿上把孝棒儿拖。 血沥沥十族拐上了朋友， 是他那世里烧了棘子乖了锅！ 次后来景清报仇天又不许， 只急得张草楦的人皮手干搓！ 到英宗命该充军道是“北狩”， 也用不着那三声大炮二棒锣。 这几年他兄弟为君翻〔火专〕饼， 净赘上个有经济的于谦死在漫坡！ 正德无儿取了嘉靖， 又杀了些好人干天和。 天启朝又出了个不男不女二尾子货， 和那奶母子客氏滚成窝。 崇祯爷他扫除奸党行好政， 实指望整理乾坤免风波。 谁知道彰义门开大事去， 那煤山上的结果那里揣摩？ 莫不是他强梁的老祖阴骘少， 活该在龙子龙孙受折磨！ 更出奇真武爷显圣供养的好， 一般的披散着发赤着脚。 为什么说到这里便住了手？ 只恐怕你铁打的心肠也泪如梭！
```

[清] 魏源 《晓窗》
```
少闻鸡声眠，老听鸡声起。 千古万代人，消磨数声里。
```

[清] 林则徐 《赴戍登程，口占示家人》
```
力微任重久神疲，再竭衰庸定不支。 苟利国家生死以，岂因祸福避趋之。
```
```
谪居正是君恩厚，养拙刚于戍卒宜。 戏与山妻谈故事，试吟断送老头皮。
```

[唐] 唐无名氏 《无题》
```
春水春池满，春时春草生。 春人饮春酒，春鸟弄春声。
```
```
君生我未生，我生君已老。 君恨我生迟，我恨君生早。 人归万里外，意在一杯中。 只虑前程远，开帆待好风。 自入长信宫，每对孤灯泣。 闺门镇不开，梦从何处入。 一别行千里，来时未有期。 月中三十日，无夜不相思。
```

[唐] 李白 《子夜四时歌·夏歌》
```
镜湖三百里，菡萏发荷花。 五月西施采，人看隘若耶。
```
```
回舟不待月，归去越王家。
```

[唐] 杜甫 《梦李白二首·其二》
```
浮云终日行，游子久不至。 三夜频梦君，情亲见君意。
```
```
告归常局促，苦道来不易。 江湖多风波，舟楫恐失坠。 出门搔白首，若负平生志。 冠盖满京华，斯人独憔悴。 孰云网恢恢，将老身反累。 千秋万岁名，寂寞身后事。
```

[唐] 聂夷中 《田家》
```
父耕原上田，子劚山下荒。 六月禾未秀，官家已修仓。
```

[宋] 欧阳修 《画眉鸟》
```
百啭千声随意移，山花红紫树高低。 始知锁向金笼听，不及林间自在啼。
```

[明] 于谦 《咏石灰》
```
千锤万击出深山，烈火焚烧若等闲。 粉身碎骨全不顾，要留清白在人间。
```

[宋] 张俞 《蚕妇》
```
昨日入城市，归来泪满巾。 遍身罗绮者，不是养蚕人。
```

[唐] 岑参 《行军九日思长安故园》
```
强欲登高去，无人送酒来。 遥怜故园菊，应傍战场开。
```

[唐] 杨巨源 《城东早春》
```
诗家清景在新春，绿柳才黄半未匀。 若待上林花似锦，出门俱是看花人。
```

[唐] 刘长卿 《送上人》
```
孤云将野鹤，岂向人间住。 莫买沃洲山，时人已知处。
```

[唐] 刘禹锡 《春词》
```
新妆宜面下朱楼，深锁春光一院愁。 行到中庭数花朵，蜻蜓飞上玉搔头。
```

[唐] 王驾 《春晴》
```
雨前初见花间蕊，雨后全无叶底花。 蜂蝶纷纷过墙去，却疑春色在邻家。
```

[宋] 朱淑真 《落花》
```
连理枝头花正开，妒花风雨便相催。 愿教青帝常为主，莫遣纷纷点翠苔。
```

[唐] 温庭筠 《商山早行》
```
晨起动征铎，客行悲故乡。 鸡声茅店月，人迹板桥霜。
```
```
槲叶落山路，枳花明驿墙。 因思杜陵梦，凫雁满回塘。
```

[唐] 张九龄 《感遇》
```
幽人归独卧，滞虑洗孤清。 持此谢高鸟，因之传远情。
```
```
日夕怀空意，人谁感至精？ 飞沈理自隔，何所慰吾诚?
```

[南北朝] 陆凯 《赠范晔》
```
折花逢驿使，寄与陇头人。 江南无所有，聊寄一枝春。
```

[宋] 刘翰 《立秋》
```
乳鸦啼散玉屏空，一枕新凉一扇风。 睡起秋色无觅处，满阶梧桐月明中。
```

[宋] 蔡确 《夏日登车盖亭》
```
纸屏石枕竹方床，手倦抛书午梦长。 睡起莞然成独笑，数声渔笛在沧浪。
```

[宋] 白玉蟾 《早春》
```
南枝才放两三花，雪里吟香弄粉些。 淡淡著烟浓著月，深深笼水浅笼沙。
```

[宋] 高翥 《清明》
```
南北山头多墓田，清明祭扫各纷然。 纸灰飞作白蝴蝶，泪血染成红杜鹃。
```
```
日落狐狸眠冢上，夜归儿女笑灯前。 人生有酒须当醉，一滴何曾到九泉。
```

[唐] 李益 《喜见外弟又言别》
```
十年离乱后，长大一相逢。 问姓惊初见，称名忆旧容。
```
```
别来沧海事，语罢暮天钟。 明日巴陵道，秋山又几重。
```

[唐] 孟浩然 《与诸子登岘山》
```
人事有代谢，往来成古今。 江山留胜迹，我辈复登临。
```
```
水落鱼梁浅，天寒梦泽深。 羊公碑字在，读罢泪沾襟。
```

[唐] 张志和 《渔歌子·霅溪湾里钓鱼翁》
```
霅溪湾里钓鱼翁，蚱艋为家西复东。江上雪，浦边风，笑着 荷衣不叹穷。
```

[唐] 韦庄 《思帝乡·春日游》
```
云髻坠，凤钗垂。髻坠钗垂无力，枕函欹。 翡翠屏深月落，漏依依。说尽人间天上，两心知。
```
```
春日游，杏花吹满头。陌上谁家年少，足风流。 妾拟将身嫁与，一生休。纵被无情弃，不能羞。
```

[清] 顾贞观 《金缕曲·我亦飘零久》
```
我亦飘零久！十年来，深恩负尽，死生师友。宿昔齐名非忝窃，只看杜陵穷瘦，曾不减，夜郎孱愁，薄命长辞知已别，问人生，到北凄凉否？千万恨，为兄剖。 兄生辛未吾丁丑，共些时，冰霜摧折，早衰薄柳。词赋从今须少作，留取心魂相守。但愿得，河清人寿！归日急行成稿。把空名，料理传身后，言不尽，观顿首。
```

[唐] 柳宗元 《登柳州城楼寄漳汀封连四州》
```
城上高楼接大荒，海天愁思正茫茫。 惊风乱飐芙蓉水，密雨斜侵薜荔墙。
```
```
岭树重遮千里目，江流曲似九回肠。 共来百越文身地，犹自音书滞一乡。
```

[先秦] 诗经 《谷风》
```
习习谷风，以阴以雨。黾勉同心，不宜有怒。 采葑采菲，无以下体？德音莫违，及尔同死。
```
```
行道迟迟，中心有违。不远伊迩，薄送我畿。 谁谓荼苦？其甘如荠。宴尔新昏，如兄如弟。 泾以渭浊，湜湜[1]其沚[2]。宴尔新昏，不我屑矣。 毋逝我梁，毋发我笱。我躬不阅，遑恤我后！ 就其深矣，方之舟之。就其浅矣，泳之游之。 何有何亡，黾勉求之。凡民有丧，匍匐求之。 不我能慉[3]，反以我为雠，既阻我德，贾用不售。 昔育恐育鞫，及尔颠覆。既生既育，比予于毒。 我有旨蓄，亦以御冬。宴尔新昏，以我御穷。 有洸[4]有溃，既诒我肄。不念昔者，伊余来塈[5]。
```

[元] 张养浩 《山坡羊 潼关怀古》
```
峰峦如聚，波涛如怒，山河表里潼关路。望西都，意踌躇。 伤心秦汉经行处，宫阙万间都做了土。兴，百姓苦；亡，百姓苦！
```

[宋] 杨万里 《新柳》
```
柳条百尺拂银塘，且莫深青只浅黄。 未必柳条能蘸水，水中柳影引他长。
```

[宋] 李清照 《渔家傲·雪里已知春信至》
```
雪里已知春信至，寒梅点缀琼枝腻，香脸半开娇旖旎，当 庭际，玉人浴出新妆洗，造化可能偏有意，故教明月珑珑
```
```
地，共赏金尊沈绿蚁。莫辞醉，此花不与群花比。
```

[先秦] 屈原 《九歌 河伯》
```
与女[1]游兮九河，冲风起兮水扬波； 乘水车兮荷盖，驾两龙兮骖螭[2]；
```
```
登昆仑兮四望，心飞扬兮浩荡； 日将暮兮怅忘归，惟极浦兮寤怀[3]； 鱼鳞屋兮龙堂，紫贝阙兮珠宫； 灵何惟兮水中； 乘白鼋兮逐文鱼，与女游兮河之渚； 流澌纷兮将来下[4]； 子交手兮东行，送美人兮南浦； 波滔滔兮来迎，鱼鳞鳞兮媵予[5]。
```

[先秦] 诗经 《风雨》
```
风雨凄凄，鸡鸣喈喈。既见君子，云胡不夷？ 风雨潇潇，鸡鸣胶胶。既见君子，云胡不瘳？
```
```
风雨如晦，鸡鸣不已。既见君子，云胡不喜？
```

[先秦] 诗经 《芣苢》
```
采采芣苢[1]，薄言采之。 采采芣苢，薄言有之。
```
```
采采芣苢，薄言掇之。 采采芣苢，薄言捋之。 采采芣苢，薄言袺[2]之。 采采芣苢，薄言襭[3]之。
```

[先秦] 诗经 《将仲子》
```
将仲子兮，无逾我里，无折我树杞。 岂敢爱之？畏我父母。
```
```
仲可怀也，父母之言亦可畏也。 将仲子兮，无逾我墙，无折我树桑。 岂敢爱之？畏我诸兄。 仲可怀也，诸兄之言亦可畏也。 将仲子兮，无逾我园，无折我树檀。 岂敢爱之？畏人之多言。 仲可怀也，人之多言亦可畏也。
```

[先秦] 诗经 《硕人》
```
硕人其颀，衣锦褧[1]衣。齐侯之子，卫侯之妻。 东宫之妹，邢侯之姨，谭公维私。
```
```
手如柔荑，肤如凝脂，领如蝤蛴，齿如瓠犀。 螓首蛾眉，巧笑倩兮，美目盼兮。 硕人敖敖，说于农郊。 四牡有骄，朱幩[2]镳镳，翟茀[3]以朝。 大夫夙退，无使君劳。 河水洋洋，北流活活。 施罛[4]濊濊[5]，鱣[6]鲔发发，葭菼[7]揭揭。 庶姜孽孽，庶士有朅[8]。
```

[汉] 汉无名氏 《古诗十九首》
```
青青陵上柏，磊磊涧中石。 人生天地间，忽如远行客。
```
```
斗酒相娱乐，聊厚不为薄。 驱车策驽马，游戏宛与洛。 洛中何郁郁，冠带自相索。 长衢罗夹巷，王侯多第宅。 两宫遥相望，双阙百余尺。 极宴娱心意，戚戚何所迫？
```

[汉] 李延年 《北方有佳人》
```
北方有佳人，绝世而独立。 一顾倾人城，再顾倾人国。
```
```
宁不知倾城与倾国？ 佳人难再得！
```

[汉] 两汉乐府 《悲歌》
```
悲歌可以当泣，远望可以当归。 思念故乡，郁郁累累。
```
```
欲归家无人，欲渡河无船。 心思不能言，肠中车轮转。
```

[汉] 两汉乐府 《上山采蘼芜》
```
上山采蘼芜，下山逢故夫。 长跪问故夫，新人复何如？
```
```
新人虽言好，未若故人姝。 颜色类相似，手爪不相如。 新人从门入，故人从閤去。 新人工织缣，故人工织素。 织缣日一匹，织素五丈余。 将缣来比素，新人不如故。
```

[汉] 刘彻 《秋风辞》
```
秋风起兮白云飞， 草木黄落兮雁南归。
```
```
兰有秀兮菊有芳， 怀佳人兮不能忘。 泛楼船兮济汾河， 横中流兮扬素波。 箫鼓鸣兮发棹歌， 欢乐极兮哀情多。 少壮几时兮奈老何！
```

[汉] 辛延年 《羽林郎》
```
昔有霍家奴，姓冯名子都。 依倚将军势，调笑酒家胡。
```
```
胡姬年十五，春日独当垆。 长裾连理带，广袖合欢襦。 头上蓝田玉，耳后大秦珠。 两鬟何窈窕，一世良所无。 一鬟五百万，两鬟千万余。 不意金吾子，娉婷过我庐。 银鞍何煜耀，翠盖空踟蹰。 就我求清酒，丝绳提玉壶。 就我求珍肴，金盘脍鲤鱼。 贻我青铜镜，结我红罗裾。 不惜红罗裂，何论轻贱躯。 男儿爱后妇，女子重前夫。 人生有新旧，贵贱不相逾。 多谢金吾子，私爱徒区区。
```

[汉] 虞姬 《和项王歌》
```
汉兵已略地，四方楚歌声。 大王意气尽，贱妾何聊生！
```

[魏晋] 蔡琰 《悲愤诗》
```
汉季失权柄，董卓乱天常。志欲图篡弑，先害诸贤良。逼迫迁旧邦，拥主以自疆。 海内兴义师，欲共讨不祥。卓众来东下，金甲耀日光。平土人脆弱，来兵皆胡羌。
```
```
猎野围城邑，所向悉破亡。斩截无孑遗，尸骸相撑拒。马边悬男头，马后载妇女。 长驱西入关，迥路险且阻。还顾邈冥冥，肝脾为烂腐。所略有万计，不得令屯聚。 或有骨肉俱，欲言不敢语。失意机徵间，辄言毙降虏。要当以亭刃，我曹不活汝。 岂复惜性命，不堪其詈骂。或便加棰杖，毒痛参并下。旦则号泣行，夜则悲吟坐。 欲死不能得，欲生无一可。彼苍者何辜，乃遭此厄祸。边荒与华异，人俗少义理。 处所多霜雪，胡风春夏起。翩翩吹我衣，肃肃入我耳。感时念父母，哀叹无穷已。 有客从外来，闻之常欢喜。迎问其消息，辄复非乡里。邂逅徼时愿，骨肉来迎己。 己得自解免，当复弃儿子。天属缀人心，念别无会期。存亡永乖隔，不忍与之辞。 儿前抱我颈，问母欲何之。人言母当去，岂复有还时。阿母常仁恻，今何更不慈。 我尚未成人，奈何不顾思。见此崩五内，恍惚生狂痴。号泣手抚摩，当发复回疑。 兼有同时辈，相送告离别。慕我独得归，哀叫声摧裂。马为立踟蹰，车为不转辙。 观者皆嘘唏，行路亦呜咽。去去割情恋，遄征日遐迈。悠悠三千里，何时复交会。 念我出腹子，匈臆为摧败。既至家人尽，又复无中外。城廓为山林，庭宇生荆艾。 白骨不知谁，纵横莫覆盖。出门无人声，豺狼号且吠。茕茕对孤景，怛咤糜肝肺。 登高远眺望，魂神忽飞逝。奄若寿命尽，旁人相宽大。为复强视息，虽生何聊赖。 托命于新人，竭心自勖励。流离成鄙贱，常恐复捐废。人生几何时，怀忧终年岁。
```

[魏晋] 曹操 《蒿里行》
```
关东有义士，兴兵讨群凶。 初期会盟津，乃心在咸阳。
```
```
军合力不齐，踌躇而雁行。 势利使人争，嗣还自相戕。 淮南弟称号，刻玺於北方。 铠甲生虮虱，万姓以死亡。 白骨露於野，千里无鸡鸣。 生民百遗一，念之断人肠。
```

[魏晋] 曹植 《美女篇》
```
美女妖且闲，采桑歧路间。 柔条纷冉冉，叶落何翩翩。
```
```
攘袖见素手，皓腕约金环。 头上金爵钗，腰佩翠琅玕。 明珠交玉体，珊瑚间木难。 罗衣何飘飘，轻裾随风还。 顾盼遗光彩，长啸气若兰。 行徒用息驾，休者以忘餐。 借问女安居，乃在城南端。 青楼临大路，高门结重关。 容华耀朝日，谁不希令颜？ 媒氏何所营？玉帛不时安。 佳人慕高义，求贤良独难。 众人徒嗷嗷，安知彼所观？ 盛年处房室，中夜起长叹。
```

[魏晋] 繁钦 《定情诗》
```
我出东门游，邂逅承清尘。 思君即幽房，侍寝执衣巾。
```
```
时无桑中契，迫此路侧人。 我既媚君姿，君亦悦我颜。 何以致拳拳？绾臂双金环。 何以道殷勤？约指一双银。 何以致区区？耳中双明珠。 何以致叩叩？香囊系肘后。 何以致契阔？绕腕双跳脱。 何以结恩情？美玉缀罗缨。 何以结中心？素缕连双针。 何以结相于？金薄画搔头。 何以慰别离？耳后玳瑁钗。 何以答欢忻？纨素三条裙。 何以结愁悲？白绢双中衣。 与我期何所？乃期东山隅。 日旰兮不来，谷风吹我襦。 远望无所见，涕泣起踟蹰。 与我期何所？乃期山南阳。 日中兮不来，飘风吹我裳。 逍遥莫谁睹，望君愁我肠。 与我期何所？乃期西山侧。 日夕兮不来，踯躅长叹息。 远望凉风至，俯仰正衣服。 与我期何所？乃期山北岑。 日暮兮不来，凄风吹我襟。 望君不能坐，悲苦愁我心。 爱身以何为，惜我华色时。 中情既款款，然后克密期。 褰衣蹑茂草，谓君不我欺。 厕此丑陋质，徙倚无所之。 自伤失所欲，泪下如连丝。
```

[魏晋] 傅玄 《车遥遥篇》
```
车遥遥兮马洋洋， 追思君兮不可忘。
```
```
君安游兮西入秦， 愿为影兮随君身。 君在阴兮影不见， 君依光兮妾所愿。
```

[魏晋] 阮籍 《咏怀》
```
朝阳不再盛，白日忽西幽。 去此若俯仰，如何似九秋。
```
```
人生若尘露，天道邈悠悠。 齐景升丘山，涕泗纷交流。 孔圣临长川，惜逝忽若浮。 去者余不及，来者吾不留。 愿登太华山，上与松子游。 渔父知世患，乘流泛轻舟。
```

[南北朝] 鲍照 《代东武吟》
```
主人且勿喧，贱子歌一言。 仆本寒乡士，出身蒙汉恩。
```
```
始随张校尉，召募到河源。 后逐李轻车，追虏出塞垣。 密途亘万里，宁岁犹七奔。 肌力尽鞍甲，心思历凉温。 将军既下世，部曲亦罕存。 时事一朝异，孤绩谁复论。 少壮辞家去，穷老还入门。 腰镰刈葵藿，倚杖牧鸡豚。 昔如鞲上鹰，今似槛中猿。 徒结千载恨，空负百年怨。 弃席思君幄，疲马恋君轩。 愿垂晋主惠，不愧田子魂。
```

[南北朝] 鲍照 《拟行路难》
```
对案不能食，拔剑击柱长叹息！ 丈夫生世会几时，安能蹀躞垂羽翼？
```
```
弃置罢官去，还家自休息。 朝出与亲辞，暮还在亲侧。 弄儿床前戏，看妇机中织。 自古圣贤尽贫贱，何况我辈孤且直！
```

[南北朝] 谢灵运 《登池上楼》
```
潜虬媚幽姿，飞鸿响远音。 薄霄愧云浮，栖川怍渊沉。
```
```
进德智所拙，退耕力不任。 徇禄反穷海，卧疴对空林。 衾枕昧节候，褰开暂窥临。 倾耳聆波澜，举目眺岖嵚。 初景革绪风，新阳改故阴。 池塘生春草，园柳变鸣禽。 祁祁伤豳歌，萋萋感楚吟。 索居易永久，离群难处心。 持操岂独古，无闷征在今。
```

[南北朝] 谢灵运 《石壁精舍还湖中作》
```
昏旦变气候，山水含清晖。 清晖能娱人，游子憺忘归。
```
```
出谷日尚早，入舟阳已微。 林壑敛暝色，云霞收夕霏。 芰荷迭映蔚，蒲稗相因依。 披拂趋南径，愉悦偃东扉。 虑澹物自轻，意惬理无违。 寄言摄生客，试用此道推。
```

[南北朝] 谢朓 《晚登三山还望京邑》
```
灞涘望长安，河阳视京县。 白日丽飞甍，参差皆可见。
```
```
余霞散成绮，澄江静如练。 喧鸟覆春洲，杂英满芳甸。 去矣方滞淫，怀哉罢欢宴。 佳期怅何许，泪下如流霰。 有情知望乡，谁能鬒不变。
```

[隋] 卢思道 《从军行》
```
朔方烽火照甘泉，长安飞将出祁连。 犀渠玉剑良家子，白马金羁侠少年。
```
```
平明偃月屯右地，薄暮鱼丽逐左贤。 谷中石虎经衔箭，山上金人曾祭天。 天涯一去无穷已，蓟门迢递三千里。 朝见马岭黄沙合，夕望龙城阵云起。 庭中奇树已堪攀，塞外征人殊未还。 白云初下天山外，浮云直向五原间。 关山万里不可越，谁能坐对芳菲月。 流水本自断人肠，坚冰旧来伤马骨。 边庭节物与华异，冬霰秋霜春不歇。 长风萧萧渡水来，归雁连连映天没。 从军行，军行万里出龙庭。 单于渭桥今已拜，将军何处觅功名。
```

[唐] 白居易 《浪淘沙》
```
海底飞尘终有日， 山头化石岂无时。
```
```
谁道小郎抛小妇， 船头一去没回期。
```

[唐] 白居易 《忆江南·江南忆》
```
江南忆，其次忆吴宫。 吴酒一杯春竹叶，
```
```
吴娃双舞醉芙蓉， 早晚复相逢。
```

[唐] 陈子昂 《春夜别友人》
```
银烛吐青烟，金樽对绮筵。 离堂思琴瑟，别路绕山川。
```
```
明月隐高树，长河没晓天。 悠悠洛阳道，此会在何年。
```

[唐] 崔涂 《除夜有怀》
```
迢递三巴路，羁危万里身。 乱山残雪夜，孤烛异乡人。
```
```
渐与骨肉远，转于僮仆亲。 那堪正飘泊，明日岁华新。
```

[唐] 杜甫 《哀江头》
```
少陵野老吞声哭，春日潜行曲江曲。 江头宫殿锁千门，细柳新蒲为谁绿。
```
```
忆昔霓旌下南苑，苑中万物生颜色。 昭阳殿里第一人，同辇随君侍君侧。 辇前才人带弓箭，白马嚼啮黄金勒。 翻身向天仰射云，一箭正坠双飞翼。 明眸皓齿今何在，血污游魂归不得。 清渭东流剑阁深，去住彼此无消息。 人生有情泪沾臆，江水江花岂终极。 黄昏胡骑尘满城，欲往城南忘南北。
```

[唐] 杜甫 《对雪》
```
战哭多新鬼，愁吟独老翁。 乱云低薄暮，急雪舞回风。
```
```
瓢弃尊无绿，炉存火似红。 数州消息断，愁坐正书空。
```

[唐] 杜甫 《寄李十二白二十韵》
```
昔年有狂客，号尔谪仙人。笔落惊风雨，诗成泣鬼神。 声名从此大，汩没一朝伸。文彩承殊渥，流传必绝伦。
```
```
龙舟移棹晚，兽锦夺袍新。白日来深殿，青云满后尘。 乞归优诏许，遇我宿心亲。未负幽栖志，兼全宠辱身。 剧谈怜野逸，嗜酒见天真。醉舞梁园夜，行歌泗水春。 才高心不展，道屈善无邻。处士祢衡俊，诸生原宪贫。 稻粱求未足，薏苡谤何频。五岭炎蒸地，三危放逐臣。 几年遭鵩鸟，独泣向麒麟。苏武先还汉，黄公岂事秦。 楚筵辞醴日，梁狱上书辰。已用当时法，谁将此义陈。 老吟秋月下，病起暮江滨。莫怪恩波隔，乘槎与问津。
```

[唐] 杜甫 《江汉》
```
江汉思归客，乾坤一腐儒。片云天共远，永夜月同孤。 落日心犹壮，秋风病欲疏。古来存老马，不必取长途。
```

[唐] 杜甫 《前出塞九首》
```
戚戚去故里，悠悠赴交河。 公家有程期，亡命婴祸罗。
```
```
君已富土境，开边一何多。 弃绝父母恩，吞声行负戈。 出门日已远，不受徒旅欺。 骨肉恩岂断，男儿死无时。 走马脱辔头，手中挑青丝。 捷下万仞冈，俯身试搴旗。 磨刀呜咽水，水赤刃伤手。 欲轻肠断声，心绪乱已久。 丈夫誓许国，愤惋复何有！ 功名图麒麟，战骨当速朽。 送徒既有长，远戍亦有身。 生死向前去，不劳吏怒嗔。 路逢相识人，附书与六亲。 哀哉两决绝，不复同苦辛。 迢迢万里余，领我赴三军。 军中异苦乐，主将宁尽闻。 隔河见胡骑，倏忽数百群。 我始为奴仆，几时树功勋。 挽弓当挽强，用箭当用长。 射人先射马，擒贼先擒王。 杀人亦有限，列国自有疆。 苟能制侵陵，岂在多杀伤。 驱马天雨雪，军行入高山。 径危抱寒石，指落层冰间。 已去汉月远，何时筑城还。 浮云暮南征，可望不可攀。 单于寇我垒，百里风尘昏。 雄剑四五动，彼军为我奔。 掳其名王归，系颈授辕门。 潜身备行列，一胜何足论。 从军十年余，能无分寸功。 众人贵苟得，欲语羞雷同。 中原有斗争，况在狄与戎。 丈夫四方志，安可辞固穷。
```

[唐] 冯延巳 《谒金门·风乍起》
```
风乍起， 吹绉一池春水。
```
```
闲引鸳鸯香径里， 手挼红杏蕊。 斗鸭阑干独倚， 碧玉搔头斜坠。 终日望君君不至， 举头闻鹊喜。
```

[唐] 韩翃 《章台柳·章台[1]柳》
```
章台[1]柳，章台柳， 往日依依[2]今在否？
```
```
纵使长条似旧垂， 也应攀折他人手。
```

[唐] 韩愈 《石鼓歌》
```
张生手持石鼓文，劝我试作石鼓歌。 少陵无人谪仙死，才薄将奈石鼓何。
```
```
周纲凌迟四海沸，宣王愤起挥天戈。 大开明堂受朝贺，诸侯剑珮鸣相磨。 蒐于岐阳骋雄俊，万里禽兽皆遮罗。 镌功勒成告万世，凿石作鼓隳嵯峨。 从臣才艺咸第一，拣选撰刻留山阿。 雨淋日灸野火燎，鬼物守护烦撝呵。 公从何处得纸本，毫发尽备无差讹。 辞严义密读难晓，字体不类隶与蝌。 年深岂免有缺画，快剑斫断生蛟鼍。 鸾翔凤翥众仙下，珊瑚碧树交枝柯。 金绳铁索锁纽壮，古鼎跃水龙腾梭。 陋儒编诗不收入，二雅褊迫无委蛇。 孔子西行不到秦，掎摭星宿遗羲娥。 嗟余好古生苦晚，对此涕泪双滂沱。 忆昔初蒙博士征，其年始改称元和。 故人从军在右辅，为我度量掘臼科。 濯冠沐浴告祭酒，如此至宝存岂多。 毡包席裹可立致，十鼓只载数骆驼。 荐诸太庙比郜鼎，光价岂止百倍过。 圣恩若许留太学，诸生讲解得切磋。 观经鸿都尚填咽，坐见举国来奔波。 剜苔剔藓露节角，安置妥帖平不颇。 大厦深檐与盖覆，经历久远期无佗。 中朝大官老于事，讵肯感激徒婩婀。 牧童敲火牛砺角，谁复著手为摩挲。 日销月铄就埋没，六年西顾空吟哦。 羲之俗书趁姿媚，数纸尚可博白鹅。 继周八代争战罢，无人收拾理则那。 方今太平日无事，柄任儒术崇丘轲。 安能以此尚论列，愿借辩口如悬河。 石鼓之歌止于此，呜呼吾意其蹉跎。
```

[唐] 李白 《白马篇》
```
龙马花雪毛，金鞍五陵豪。 秋霜切玉剑，落日明珠袍。
```
```
斗鸡事万乘，轩盖一何高。 弓摧南山虎，手接太行猱。 酒后竞风采，三杯弄宝刀。 杀人如剪草，剧孟同游遨。 发愤去函谷，从军向临洮。 叱咤经百战，匈奴尽奔逃。 归来使酒气，未肯拜萧曹。 羞入原宪室，荒淫隐蓬蒿。
```

[唐] 李白 《乌夜啼》
```
黄云城边乌欲栖，归飞哑哑枝上啼。 机中织锦秦川女，碧纱如烟隔窗语。
```
```
停梭怅然忆远人，独宿孤房泪如雨。
```

[唐] 李白 《日出入行》
```
日出东方隈，似从地底来。 历天又入海，六龙所舍安在哉？
```
```
其始与终古不息，人非元气安能与之久裴回。 草不谢荣于春风，木不怨落于秋天。 谁挥鞭策驱四运，万物兴歇皆自然。 羲和羲和，汝奚汩没于荒淫之波。 鲁阳何德，驻景挥戈。 逆道违天，矫诬实多。 吾将囊括大块，浩然与溟涬同科。
```

[唐] 李白 《送别》
```
斗酒渭城边，垆头醉不眠。梨花千树雪，杨叶万条烟。 惜别倾壶醑，临分赠马鞭。看君颍上去，新月到应圆。
```

[唐] 李白 《送贺宾客归越》
```
镜湖流水漾清波，狂客归舟逸兴多。 山阴道士如相见，应写黄庭换白鹅。
```

[唐] 李白 《夜泊牛渚怀古》
```
牛渚西江夜，青天无片云。 登舟望秋月，空忆谢将军。
```
```
余亦能高咏，斯人不可闻。 明朝挂帆席，枫叶落纷纷。
```

[唐] 李白 《远别离》
```
远别离，古有皇英之二女， 乃在洞庭之南，潇湘之浦。
```
```
海水直下万里深，谁人不言此离苦。 日惨惨兮云冥冥，猩猩啼烟兮鬼啸雨。 我纵言之将何补，皇穹窃恐不照余之忠诚。 雷凭凭兮欲吼怒，尧舜当之亦禅禹。 君失臣兮龙为鱼，权归臣兮鼠变虎。 或言尧幽囚，舜野死， 九疑联绵皆相似，重瞳孤坟竟何是。 帝子泣兮绿云间，随风波兮去无还。 恸哭兮远望，见苍梧之深山。 苍梧山崩湘水绝，竹上之泪乃可灭。
```

[唐] 李贺 《苏小小墓》
```
幽兰露，如啼眼。 无物结同心，
```
```
烟花不堪剪。 草如茵，松如盖。 风为裳，水为珮。 油壁车，夕相待。 冷翠烛，劳光彩。 西陵下，风吹雨。
```

[唐] 李颀 《古从军行》
```
白日登山望烽火，黄昏饮马傍交河。 行人刁斗风沙暗，公主琵琶幽怨多。
```
```
野营万里无城郭，雨雪纷纷连大漠。 胡雁哀鸣夜夜飞，胡儿眼泪双双落。 闻道玉门犹被遮，应将性命逐轻车。 年年战骨埋荒处，空见蒲桃入汉家。
```

[唐] 李颀 《听安万善吹觱篥歌》
```
南山截竹为觱篥，此乐本自龟兹出。 流传汉地曲转奇，凉州胡人为我吹。
```
```
旁邻闻者多叹息，远客思乡皆泪垂。 世人解听不解赏，长飙风中自来往。 枯桑老柏寒飕飀，九雏鸣凤乱啾啾。 龙吟虎啸一时发，万籁百泉相与秋。 忽然更作渔阳掺，黄云萧条白日暗。 变调如闻杨柳春，上林繁花照眼新。 岁夜高堂列明烛，美酒一杯声一曲。
```

[唐] 李商隐 《北青萝》
```
残阳西入崦，茅屋访孤僧。 落叶人何在，寒云路几层。
```
```
独敲初夜磬，闲倚一枝藤。 世界微尘里，吾宁爱与憎。
```

[唐] 李商隐 《筹笔驿》
```
猿鸟犹疑畏简书，风云常为护储胥。 徒令上将挥神笔，终见降王走传车。
```
```
管乐有才终不忝，关张无命欲何如。 他年锦里经祠庙，梁父吟成恨有余。
```

[唐] 李商隐 《韩碑》
```
元和天子神武姿，彼何人哉轩与羲。 誓将上雪列圣耻，坐法宫中朝四夷。
```
```
淮西有贼五十载，封狼生貙貙生罴。 不据山河据平地，长戈利矛日可麾。 帝得圣相相曰度，贼斫不死神扶持。 腰悬相印作都统，阴风惨澹天王旗。 愬武古通作牙爪，仪曹外郎载笔随。 行军司马智且勇，十四万众犹虎貔。 入蔡缚贼献太庙，功无与让恩不訾。 帝曰汝度功第一，汝从事愈宜为辞。 愈拜稽首蹈且舞，金石刻画臣能为。 古者世称大手笔，此事不系于职司。 当仁自古有不让，言讫屡颔天子颐。 公退斋戒坐小阁，濡染大笔何淋漓。 点窜尧典舜典字，涂改清庙生民诗。 文成破体书在纸，清晨再拜铺丹墀。 表曰臣愈昧死上，咏神圣功书之碑。 碑高三丈字如斗，负以灵鳌蟠以螭。 句奇语重喻者少，谗之天子言其私。 长绳百尺拽碑倒，粗砂大石相磨治。 公之斯文若元气，先时已入人肝脾。 汤盘孔鼎有述作，今无其器存其辞。 呜呼圣王及圣相，相与烜赫流淳熙。 公之斯文不示后，曷与三五相攀追。 愿书万本诵万遍，口角流沫右手胝。 传之七十有二代，以为封禅玉检明堂基。
```

[唐] 李煜 《浣溪沙》
```
红日已高三丈透， 金炉次第添香兽。
```
```
红锦地衣随步皱。 佳人舞点金钗溜， 酒恶时拈花蕊嗅。 别殿遥闻箫鼓奏。
```

[唐] 李煜 《清平乐·别来春半》
```
别来春半， 触目柔肠断。
```
```
砌下落梅如雪乱， 拂了一身还满。 雁来音信无凭， 路遥归梦难成。 离恨恰如春草， 更行更远还生。
```

[唐] 刘长卿 《重送裴郎中贬吉州》
```
猿啼客散暮江头，人自伤心水自流。 同作逐臣君更远，青山万里一孤舟。
```

[唐] 柳宗元 《柳州二月榕叶落尽偶题》
```
宦情羁思共凄凄， 春半如秋意转迷。
```
```
山城过雨百花尽， 榕叶满庭莺乱啼。
```

[唐] 柳宗元 《渔翁》
```
渔翁夜傍西岩宿，晓汲清湘燃楚竹。 烟销日出不见人，欸乃一声山水绿。
```
```
回看天际下中流，岩上无心云相逐。
```

[唐] 卢纶 《晚次鄂州》
```
云开远见汉阳城，犹是孤帆一日程。 估客昼眠知浪静，舟人夜语觉潮生。
```
```
三湘衰鬓逢秋色，万里归心对月明。 旧业已随征战尽，更堪江上鼓鼙声。
```

[唐] 孟浩然 《留别王维》
```
寂寂竟何待，朝朝空自归。 欲寻芳草去，惜与故人违。
```
```
当路谁相假，知音世所稀。 只应守寂寞，还掩故园扉。
```

[唐] 钱起 《暮春归故山草堂》
```
谷口春残黄鸟稀，辛夷花尽杏花飞。 始怜幽竹山窗下，不改清阴待我归。
```

[唐] 钱珝 《未展芭蕉》
```
冷烛无烟绿蜡干， 芳心犹卷怯春寒。
```
```
一缄书札藏何事， 会被东风暗拆看。
```

[唐] 宋之问 《渡江汉》
```
岭外音书绝，经冬复历春。 近乡情更怯，不敢问来人。
```

[唐] 王昌龄 《塞上曲》
```
蝉鸣空桑林，八月萧关道。 出塞入塞寒，处处黄芦草。
```
```
从来幽并客，皆共尘沙老。 莫学游侠儿，矜夸紫骝好。
```

[唐] 王昌龄 《送柴侍御》
```
流水通波接武冈，送君不觉有离伤。 青山一道同云雨，明月何曾是两乡。
```

[唐] 王建 《望夫石》
```
望夫处，江悠悠。化为石，不回头。 上头日日风复雨，行人归来石应语。
```

[唐] 王维 《老将行》
```
少年十五二十时，步行夺得胡马骑。 射杀山中白额虎，肯数邺下黄须儿。
```
```
一身转战三千里，一剑曾当百万师。 汉兵奋迅如霹雳，虏骑崩腾畏蒺藜。 卫青不败由天幸，李广无功缘数奇。 自从弃置便衰朽，世事蹉跎成白首。 昔时飞雀无全目，今日垂杨生左肘。 路旁时卖故侯瓜，门前学种先生柳。 苍茫古木连穷巷，寥落寒山对虚牖。 誓令疏勒出飞泉，不似颖川空使酒。 贺兰山下阵如云，羽檄交驰日夕闻。 节使三河募年少，诏书五道出将军。 试拂铁衣如雪色，聊持宝剑动星文。 愿得燕弓射大将，耻令越甲鸣吾君。 莫嫌旧日云中守，犹堪一战取功勋。
```

[唐] 王维 《洛阳女儿行》
```
洛阳女儿对门居，才可容颜十五余。 良人玉勒乘骢马，侍女金盘脍鲤鱼。
```
```
画阁朱楼尽相望，红桃绿柳垂檐向。 罗帏送上七香车，宝扇迎归九华帐。 狂夫富贵在青春，意气骄奢剧季伦。 自怜碧玉亲教舞，不惜珊瑚持与人。 春窗曙灭九微火，九微片片飞花琐。 戏罢曾无理曲时，妆成只是熏香坐。 城中相识尽繁华，日夜经过赵李家。 谁怜越女颜如玉，贫贱江头自浣纱。
```

[唐] 韦应物 《初发扬子寄元大校书》
```
凄凄去亲爱，泛泛入烟雾。 归棹洛阳人，残钟广陵树。
```
```
今朝此为别，何处还相遇。 世事波上舟，沿洄安得住。
```

[唐] 韦应物 《赋得暮雨送李曹》
```
楚江微雨里，建业暮钟时。 漠漠帆来重，冥冥鸟去迟。
```
```
海门深不见，浦树远含滋。 相送情无限，沾襟比散丝。
```

[唐] 韦应物 《寄全椒山中道士》
```
今朝郡斋冷，忽念山中客。 涧底束荆薪，归来煮白石。
```
```
欲持一瓢酒，远慰风雨夕。 落叶满空山，何处寻行迹。
```

[唐] 韦庄 《女冠子·四月十七》
```
四月十七， 正是去年今日，
```
```
别君时。 忍泪佯低面， 含羞半敛眉。 不知魂已断， 空有梦相随。 除却天边月， 没人知。
```

[唐] 韦庄 《女冠子·昨夜夜半》
```
昨夜夜半， 枕上分明梦见，
```
```
语多时。 依旧桃花面， 频低柳叶眉。 半羞还半喜， 欲去又依依。 觉来知是梦， 不胜悲。
```

[唐] 韦庄 《应天长·别来半岁音书绝》
```
别来半岁音书绝，一寸离肠千万结。 难相见，易相别，又是玉楼花似雪。
```
```
暗相思，无处说，惆怅夜来烟月。 想得此时情切，泪沾红袖黦。
```

[唐] 温庭筠 《菩萨蛮·宝函钿雀金鹦鹏》
```
宝函钿雀金鹦鹏， 沉香阍上吴山碧。
```
```
杨柳又如丝， 驿桥春雨时。 画楼音信断， 芳草江南岸。 鸾镜与花枝， 此情谁得知。
```

[宋] 翁宏 《春残》
```
又是春残也，如何出翠帏！ 落花人独立，微雨燕双飞。
```
```
寓目魂将断，经年梦亦非。 那堪向愁夕，萧飒暮蝉辉。
```

[唐] 许浑 《秋日赴阙题潼关驿楼》
```
红叶晚萧萧，长亭酒一瓢。 残云归太华，疏雨过中条。
```
```
树色随山迥，河声入海遥。 帝乡明日到，犹自梦渔樵。
```

[唐] 许浑 《谢亭送别》
```
劳歌一曲解行舟，红叶青山水急流。 日暮酒醒人已远，满天风雨下西楼。
```

[唐] 张祜 《何满子》
```
故国三千里，深宫二十年。 一声何满子，双泪落君前。
```

[宋] 范仲淹 《御街行·纷纷坠叶飘香砌》
```
纷纷坠叶飘香砌。夜寂静，寒声碎。真珠帘卷玉楼空，天淡银河垂地。年年今夜，月华如练，长是人千里。 愁肠已断无由醉，酒未到，先成泪。残灯明灭枕头欹，谙尽孤眠滋味。都来此事，眉间心上，无计相回避。
```

[宋] 韩缜 《凤箫吟》
```
锁离愁，连绵无际，来时陌上初熏。绣帏人念远，暗垂珠泪，泣送征轮。长亭长在眼，更重重、远水孤云。但望极楼高，尽日目断王孙。 消魂。池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眠，莫负青春。
```

[宋] 贺铸 《浣溪沙》
```
不信芳春厌老人。老人几度送余春。惜春行乐莫辞频。 巧笑艳歌皆我意，恼花颠酒拚君瞋。物情惟有醉中真。
```

[宋] 李清照 《蝶恋花 上巳召亲族》
```
永夜恹恹欢意少， 空梦长安，
```
```
认取长安道。 为报今年春色好， 花光月影宜相照。 随意杯盘虽草草， 酒美梅酸， 恰称人怀抱。 醉里插花花莫笑， 可怜春似人将老。
```

[宋] 李清照 《浣溪沙》
```
绣幕芙蓉一笑开， 斜偎宝鸭亲香腮，
```
```
眼波才动被人猜。 一面风情深有韵， 半笺娇恨寄幽怀， 月移花影约重来。
```

[宋] 李清照 《念奴娇·萧条庭院》
```
萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。 楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。
```

[宋] 李清照 《摊破浣溪沙·病起萧萧两鬓华》
```
病起萧萧两鬓华， 卧看残月上窗纱。
```
```
豆蔻连梢煎熟水， 莫分茶。 枕上诗书闲处好， 门前风景雨来佳， 终日向人多酝藉， 木犀花。
```

[宋] 柳永 《少年游·长安古道马迟迟》
```
长安古道马迟迟，高柳乱蝉嘶。 夕阳鸟外，秋风原上，目断四天垂。
```
```
归云一去无踪迹，何处是前期？ 狎兴生疏，酒徒萧索，不似少年时。
```

[宋] 欧阳修 《采桑子·群芳过后西湖好》
```
群芳过后西湖好， 狼藉残红，飞絮濛濛，
```
```
垂柳阑干尽日风。 笙歌散尽游人去，始觉春空。 垂下帘栊，双燕归来细雨中。
```

[宋] 晏殊 《蝶恋花·六曲阑干偎碧树》
```
六曲阑干偎碧树。 杨柳风轻，
```
```
展尽黄金缕。 谁把钿筝移玉柱。 穿廉海燕双飞去。 满恨游丝兼落絮。 红杏开时， 一霎清明雨。 浓睡觉来莺乱语。 惊残好梦无寻处。
```

[宋] 秦观 《江城子·南来飞燕北归鸿》
```
南来飞燕北归鸿。偶相逢。惨愁容。绿鬓朱颜，重见两衰翁。别后悠悠君莫问，无限事，不言中。 小槽春酒滴珠红。莫匆匆。满金钟。饮散落花流水、各西东。后会不知何处是，烟浪远，暮云重。
```

[宋] 苏轼 《洞仙歌·冰肌玉骨》
```
冰肌玉骨，自清凉无汗。 水殿风来暗香满。
```
```
绣帘开，一点明月窥人， 人未寝，倚枕钗横鬓乱。 起来携素手，庭户无声， 时见疏星渡河汉。 试问夜如何？夜已三更。 金波淡，玉绳低转。 但屈指西风几时来？ 又不道流年暗中偷换。
```

[宋] 苏舜钦 《淮中晚泊犊头》
```
春阴垂野草青青， 时有幽花一树明。
```
```
晚泊孤舟古祠下， 满川风雨看潮生。
```

[宋] 王安石 《明妃曲》
```
明妃初出汉宫时，泪湿春风鬓脚垂。 低徊顾影无颜色，尚得君王不自持。
```
```
归来却怪丹青手，入眼平生几曾有； 意态由来画不成，当时枉杀毛延寿。 一去心知更不归，可怜着尽汉宫衣； 寄声欲问塞南事，只有年年鸿雁飞。 家人万里传消息，好在毡城莫相忆； 君不见咫尺长门闭阿娇，人生失意无南北。
```

[宋] 王安石 《清平乐·留春不住》
```
留春不住，费尽莺儿语。 满地残红宫锦污，昨夜南园风雨。
```
```
小怜初上琵琶，晓来思绕天涯。 不肯画堂朱户，春风自在杨花。
```

[宋] 晏殊 《踏莎行·小径红稀》
```
小径红稀，芳郊绿遍， 高台树色阴阴见。
```
```
春风不解禁杨花， 蒙蒙乱扑行人面。 翠叶藏莺，朱帘隔燕， 炉香静逐游丝转。 一场愁梦酒醒时， 斜阳却照深深院。
```

[宋] 赵佶 《宴山亭 北行见杏花》
```
北行见杏花裁剪冰绡，轻叠数重，淡着燕脂匀注。新样靓妆，艳溢香融，羞杀蕊珠宫女。易得凋零，更多少无情风雨。愁苦!问院落凄凉，几番春暮？ 凭寄离恨重重，这双燕何曾，会人言语？天遥地远，万水千山，知他故宫何处？怎不思量，除梦里有时曾去。无据，和梦也新来不做。
```

[宋] 周邦彦 《满庭芳 夏日溧水无想山作》
```
风老莺雏，雨肥梅子，午阴嘉树清圆。地卑山近，衣润费炉烟。人静乌鸢自乐，小桥外、新绿溅溅。凭栏久，黄芦苦竹，拟泛九江船。 年年。如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁弦。歌筵畔，先安簟枕，容我醉时眠。
```

[宋] 陆游 《沈园》
```
城上斜阳画角哀， 沈园非复旧池台。
```
```
伤心桥下春波绿， 曾是惊鸿照影来。
```

[宋] 南宋无名 《雨中花·我有五重深深愿：》
```
我有五重深深愿： 第一愿、且图久远。
```
```
二愿恰如雕梁双燕。 岁岁后、长相见。 三愿薄情相顾恋。 第四愿、永不分散。 五愿奴哥收因结果， 做个大宅院。
```

[宋] 辛弃疾 《西江月 遣兴》
```
醉里且贪欢笑，要愁那得功夫。 近来始觉古人书，信着全无是处。
```
```
昨夜松边醉倒，问松我醉如何？ 只疑松动要来扶，以手推松曰去！
```

[宋] 辛弃疾 《一剪梅·记得同烧此夜香》
```
记得同烧此夜香，人在回廊，月在回廊。 而今独自睚昏黄，行也思量，坐也思量。
```
```
锦字都来三两行，千断人肠，万断人肠。 雁儿何处是仙乡？来也恓惶，去也恓惶。
```

[宋] 辛弃疾 《鹧鸪天 送人》
```
唱彻《阳关》泪未干，功名馀事且加餐。浮天水送无穷树，带雨云埋一半山。 今古恨，几千般，只应离合是悲欢？江头未是风波恶，别有人间行路难！
```

[宋] 杨万里 《昭君怨 咏荷上雨》
```
午梦扁舟花底。香满两湖烟水。 急雨打篷声。梦初惊。
```
```
却是池荷跳雨。散了真珠还聚。 聚作水银窝。泻清波。
```

[宋] 朱淑真 《减字木兰花·独行独坐》
```
独行独坐。独倡独酬还独卧。 伫立伤神。无奈轻寒著摸人。
```
```
此情谁见。泪洗残妆无一半。 愁病相仍。剔尽寒灯梦不成。
```

[元] 孟昉 《天净沙·星依云渚溅溅》
```
星依云渚溅溅， 露零玉液涓涓，
```
```
宝砌衰兰剪剪。 碧天如练， 光摇北斗阑干。
```

[明] 夏完淳 《别云间》
```
三年羁旅客，今日又南冠。 无限河山泪，谁言天地宽！(河山 一作：山河)
```
```
已知泉路近，欲别故乡难。 毅魄归来日，灵旗空际看。
```

[清] 曹雪芹 《红楼梦曲》
```
为官的，家业凋零； 富贵的，金银散尽；
```
```
有恩的，死里逃生； 无情的，分明报应； 欠命的，命已还； 欠泪的，泪已尽： 冤冤相报实非轻， 分离聚合皆前定。 欲知命短问前生， 老来富贵也真侥幸。 看破的，遁入空门； 痴迷的，枉送了性命。 好一似食尽鸟投林， 落了片白茫茫大地真干净！
```

[清] 曹雪芹 《红楼梦曲》
```
一帆风雨路三千， 把骨肉家园齐来抛闪。
```
```
恐哭损残年， 告爹娘， 休把儿悬念。 自古穷通皆有定， 离合岂无缘？ 从今分两地， 各自保平安。 奴去也，莫牵连。
```

[清] 曹雪芹 《红楼梦十二曲——世难容》
```
气质美如兰，才华馥比仙。 天生成孤僻人皆罕。
```
```
你道是啖肉食腥膻，视绮罗俗厌； 却不知好高人愈妒，过洁世同嫌。 可叹这青灯古殿人将老， 辜负了红粉朱楼春色阑， 到头来依旧是风尘肮脏违心愿。 好一似无瑕白玉遭泥陷， 又何须王孙公子叹无缘？
```

[清] 曹雪芹 《红楼梦十二曲——枉凝眉》
```
一个是阆苑仙葩，一个是美玉无瑕。 若说没奇缘，今生偏又遇着他；
```
```
若说有奇缘，如何心事终虚话？ 一个枉子嗟呀，一个空劳牵挂。 一个是水中月，一个是镜中花。 想眼中能有多少泪珠儿， 怎禁得秋流到冬，春流到夏！
```

[清] 曹雪芹 《红楼梦十二曲——终身误》
```
都道是金玉良缘，俺只念木石前盟。 空对着山中高士晶莹雪，
```
```
终不忘世外仙姝寂寞林。 叹人间美中不足今方信。 纵然是齐眉举案，到底意难平。
```

[清] 曹雪芹 《金陵十二钗正册——王熙凤》
```
凡鸟偏从末世来，都知爱慕此生才。 一从二令三人木，哭向金陵事更哀。
```

[清] 曹雪芹 《唐多令·粉堕百花州》
```
粉堕百花洲，香残燕子楼。 一团团、逐队成球。 飘泊亦如人命薄，空缱绻，说风流。 草木也知愁，韶华竟白头。 叹今生、谁舍谁收！ 嫁与东风春不管，凭尔去，忍淹留！
```

[清] 曹雪芹 《桃花行》
```
桃花帘外东风软，桃花帘内晨妆懒： 帘外桃花帘内人，人与桃花隔不远；
```
```
东风有意揭帘栊，花欲窥人帘不卷。 桃花帘外开仍旧，帘中人比桃花瘦； 花解怜人花也愁，隔帘消息风吹透。 风透湘帘花满庭，庭前春色倍伤情： 闲苔院落门空掩，斜日栏杆人自凭。 凭栏人向东风泣，茜裙偷傍桃花立； 桃花桃叶乱纷纷，花绽新红叶凝碧。 雾裹烟封一万株，烘楼照壁红模糊。 天机烧破鸳鸯锦，春酣欲醒移珊枕。 侍女金盆进水来，香泉影蘸胭脂冷； 胭脂鲜艳何相类，花之颜色人之泪。 若将人泪比桃花，泪自长流花自媚； 泪眼观花泪易干，泪干春尽花憔悴。 憔悴花遮憔悴人，花飞人倦易黄昏； 一声杜宇春归尽，寂寞帘栊空月痕！
```

[清] 曹雪芹 《杏帘在望》
```
杏帘招客饮，在望有山庄。 菱荇鹅儿水，桑榆燕子梁。
```
```
一畦春韭绿，十里稻花香。 盛世无饥馁，何须耕织忙。
```

[清] 曹雪芹 《咏白海棠》
```
半卷湘帘半掩门， 碾冰为土玉为盆。
```
```
偷来梨蕊三分白， 借得梅花一缕魂。 月窟仙人缝缟袂， 秋闺怨女拭啼痕。 娇羞默默同谁诉， 倦倚西风夜已昏。
```

[清] 曹雪芹 《咏白海棠》
```
秋容浅淡映重门， 七节攒成雪满盆。
```
```
出浴太真冰作影， 捧心西子玉为魂。 晓风不散愁千点， 宿雨还添泪一痕。 独倚画栏如有意， 清砧怨笛送黄昏。
```

[清] 曹雪芹 《咏白海棠》
```
珍重芳姿昼掩门，自携手瓮灌苔盆。 胭脂洗出秋阶影，冰雪招来露砌魂。
```
```
淡极始知花更艳，愁多焉得玉无痕。 欲偿白帝宜清洁，不语婷婷日又昏。
```

[清] 曹雪芹 《元宵灯谜》
```
南面而望，北面而朝。 象忧亦忧，象喜亦喜。
```
```
　　　　　　——打一用物
```

[清] 曹雪芹 《元宵灯谜》
```
朝罢谁携两袖烟？琴边衾里无两缘。 哓筹不用鸡人报，五更无烦侍女添。
```
```
焦首朝朝还暮暮，煎心日日复年年。 光阴荏苒须当惜，风月阴晴任变迁。
```

[清] 曹雪芹 《赞林黛玉》
```
两弯似蹙非蹙肙烟眉， 一双似喜非喜含露目。
```
```
态生两靥之愁， 娇袭一身之病。 泪光点点， 娇喘微微。 娴静时如姣花照水， 行动处似弱柳扶风。 心较比干多一窍， 病如西子胜三分。
```

[清] 曹雪芹 《自题一绝》
```
满纸荒唐言，一把辛酸泪！ 都云作者痴，谁解其中味？
```

[清] 龚自珍 《己亥杂诗》
```
秋心如海复如潮，惟有秋魂不可招。 漠漠郁金香在臂，亭亭古玉佩当腰。
```
```
气寒西北何人剑，声满东南几处箫。 一川星斗烂无数，长天一月坠林梢。
```

[清] 纳兰性德 《采桑子·拨灯书尽红笺也》
```
拨灯书尽红笺也， 依旧无聊。
```
```
玉漏迢迢， 梦里寒花隔玉箫。 几竿修竹三更雨， 叶叶萧萧。 分付秋潮， 莫误双鱼到谢桥。
```

[清] 纳兰性德 《采桑子·非关癖爱轻模样》
```
非关癖爱轻模样，冷处偏佳。 别有根芽，不是人间富贵花。 谢娘别后谁能惜，飘泊天涯。 寒月悲笳，万里西风瀚海沙。
```

[清] 纳兰性德 《浣溪沙》
```
莲漏三声烛半条， 杏花微鱼湿轻绡，
```
```
那将红豆寄无聊？ 春色已看浓似酒， 归期安得信如潮， 离魂入夜倩谁招？
```

[清] 谭嗣同 《狱中题壁》
```
望门投止思张俭，忍死须臾待杜根。 我自横刀向天笑，去留肝胆两昆仑。
```

[清] 吴伟业 《圆圆曲》
```
　　鼎湖当日弃人间，破敌收京下玉关。恸哭六军俱缟素，冲冠一怒为红颜。红颜流落非吾恋，逆贼天亡自荒宴。电扫黄巾定黑山，哭罢君亲再相见。 　　相见初经田窦家，侯门歌舞出如花。许将戚里箜篌伎，等取将军油壁车。家本姑苏浣花里，圆圆小字娇罗绮。梦向夫差苑里游，宫娥拥入君王起。前身合是采莲人，门前一片横塘水。横塘双桨去如飞，何处豪家强载归。此际岂知非薄命，此时唯有泪沾衣。薰天意气连宫掖，明眸皓齿无人惜。夺归永巷闭良家，教就新声倾坐客。坐客飞觞红日暮，一曲哀弦向谁诉？白晳通侯最少年，拣取花枝屡回顾。早携娇鸟出樊笼，待得银河几时渡？恨杀军书抵死催，苦留后约将人误。相约恩深相见难，一朝蚁贼满长安。可怜思妇楼头柳，认作天边粉絮看。遍索绿珠围内第，强呼绛树出雕阑。若非壮士全师胜，争得蛾眉匹马还？
```
```
　　蛾眉马上传呼进，云鬟不整惊魂定。蜡炬迎来在战场，啼妆满面残红印。专征萧鼓向秦川，金牛道上车千乘。斜谷云深起画楼，散关月落开妆镜。传来消息满江乡，乌桕红经十度霜。教曲伎师怜尚在，浣纱女伴忆同行。旧巢共是衔泥燕，飞上枝头变凤凰。长向尊前悲老大，有人夫婿擅侯王。当时只受声名累，贵戚名豪竞延致。一斛明珠万斛愁，关山漂泊腰肢细。错怨狂风飏落花，无边春色来天地。 　　尝闻倾国与倾城，翻使周郎受重名。妻子岂应关大计，英雄无奈是多情。全家白骨成灰土，一代红妆照汗青。君不见，馆娃初起鸳鸯宿，越女如花看不足。香径尘生乌自啼，屧廊人去苔空绿。换羽移宫万里愁，珠歌翠舞古梁州。为君别唱吴宫曲，汉水东南日夜流！
```

[清] 袁枚 《马嵬》
```
莫唱当年《长恨歌》， 人间亦自有银河。
```
```
石壕村里夫妻别， 泪比长生殿上多！
```

[现代] 毛泽东 《蝶恋花·从汀州向长沙》
```
六月天兵征腐恶， 万丈长缨要把鲲鹏缚。
```
```
赣水那边红一角， 偏师借重黄公略。 百万工农齐踊跃， 席卷江西直捣湘和鄂。 国际悲歌歌一曲， 狂飙为我从天落。
```

[现代] 毛泽东 《浣溪沙·和柳亚子先生》
```
一九五零年国庆观剧，柳亚子先生即席赋《浣溪沙》，因 步其韵奉和。
```
```
长夜难明赤县天， 百年魔怪舞翩跹， 人民五亿不团圆。 一唱雄鸡天下白， 万方乐奏有于阗， 诗人兴会更无前。
```

[现代] 毛泽东 《七绝·莫干山》
```
翻身跃入七人房， 回首峰峦入莽苍。
```
```
四十八盘才走过， 风驰又已到钱塘。
```

[现代] 毛泽东 《七律·吊罗荣桓同志》
```
记得当年草上飞， 红军队里每相违。
```
```
长征不是难堪日， 战锦方为大问题。 斥鷃每闻欺大鸟， 昆鸡长笑老鹰非。 君今不幸离人世， 国有疑难可问谁？
```

[现代] 毛泽东 《七律·答友人》
```
九嶷山上白云飞，帝子乘风下翠微。 斑竹一枝千滴泪，红霞万朵百重衣。
```
```
洞庭波涌连天雪，长岛人歌动地诗。 我欲因之梦寥廓，芙蓉国里尽朝晖。
```

[现代] 毛泽东 《七律·和郭沫若同志》
```
一从大地起风雷， 便有精生白骨堆。
```
```
僧是愚氓犹可训， 妖为鬼蜮必成灾。 金猴奋起千钧棒， 玉宇澄清万里埃。 今日欢呼孙大圣， 只缘妖雾又重来。
```

[现代] 毛泽东 《五律·看山》
```
三上北高峰， 杭州一望空。
```
```
飞凤亭边树， 桃花岭上风。 热来寻扇子， 冷去对美人。 一片飘飘下， 欢迎有晓莺。
```

[现代] 毛泽东 《西江月·秋收起义》
```
军叫工农革命， 旗号镰刀斧头。
```
```
匡庐一带不停留， 要向潇湘直进。 地主重重压迫， 农民个个同仇。 秋收时节暮云愁， 霹雳一声暴动。
```

[现代] 毛泽东 《渔家傲·反第二次大“围剿”》
```
白云山头云欲立， 白云山下呼声急，
```
```
枯木朽株齐努力。 枪林逼， 飞将军自重霄入。 七百里驱十五日， 赣水苍茫闽山碧， 横扫千军如卷席。 有人泣， 为营步步嗟何及！
```

[魏晋] 曹操 《步出夏门行 冬十月》
```
孟冬十月，北风徘徊， 天气肃清，繁霜霏霏。
```
```
鹍鸡晨鸣，鸿雁南飞， 鸷鸟潜藏，熊罴窟栖。 钱鎛停置，农收积场。 逆旅整设，以通贾商。 幸甚至哉！歌以咏志。
```

[唐] 沈佺期 《古意呈补阙乔知之》
```
卢家少妇郁金香，海燕双栖玳瑁梁。 九月寒砧催木叶，十年征戍忆辽阳。
```
```
白狼河北音书断，丹凤城南秋夜长。 谁为含愁独不见，更教明月照流黄？
```

[唐] 杜牧 《赠别二首之二》
```
多情却似总无情，唯觉樽前笑不成。 蜡烛有心还惜别，替人垂泪到天明。
```

[唐] 王维 《桃源行》
```
〔时年十九〕 渔舟逐水爱山春。
```
```
两岸桃花夹去（一作古）津。 坐看红树不知远。 行尽青溪不见人。 山口潜行始隈［阝奥］。 山开旷望旋平陆。 遥看一处攒云树。 近入千家散花竹。 樵客初传汉姓名。 居人未改秦衣服。 居人共住武陵源。 还从物外起田园。 月明松下房栊静（一作净）。 日出云中鸡犬喧。 惊（一作忽）闻俗客争来集。 竞引还家问都（一作乡）邑。 平明闾巷扫花开。 薄暮渔樵乘水入。 初因避地去人间。 及至（一作更闻）成仙遂（一作去）不还。 峡里谁知有人事。 世中遥望空云山。 不疑灵境难闻见。 尘心未尽思乡县。 出洞无论隔山水。 辞家终拟长游衍。 自谓经过旧不迷。 安知峰（一作岑）壑今来变。 当时知记入山深。 青溪几曲（一作度）到云林。 春来遍是桃花水。 不辩仙源河处寻。
```

[唐] 李贺 《致酒行》
```
零落栖迟一杯酒，主人奉觞客长寿。 主父西游困不归，家人折断门前柳。
```
```
吾闻马周昔作新丰客，天荒地老无人识。 空将笺上两行书，直犯龙颜请恩泽。 我有迷魂招不得，雄鸡一声天下白。 少年心事当拿云，谁念幽寒坐呜呃。
```

[唐] 白居易 《夜雨》
```
我有所念人，隔在远远乡。 我有所感事，结在深深肠。
```
```
乡远去不得，无日不瞻望。 肠深解不得，无夕不思量。 况此残灯夜，独宿在空堂。 秋天殊未晓，风雨正苍苍。 不学头陀法，前心安可忘？
```

[唐] 白居易 《议婚》
```
天下无正声，悦耳即为娱。 人间无正色，悦目即为姝。
```
```
颜色非相远，贫富则有殊。 贫为时所弃，富为时所趋。 红楼富家女，金缕绣罗襦。 见人不敛手，娇痴二八初。 母兄未开口，已嫁不须臾。 绿窗贫家女，寂寞二十馀。 荆钗不直钱，衣上无真珠。 几回人欲聘，临日又踟蹰。 主人会良媒，置酒满玉壶。 四座且勿饮，听我歌两途。 富家女易嫁，嫁早轻其夫。 贫家女难嫁，嫁晚孝于姑。 闻君欲娶妇，娶妇意何如。
```

[唐] 白居易 《夜坐》
```
斜月入前楹，迢迢夜坐情。 梧桐上阶影，蟋蟀近床声。
```
```
曙傍窗间至，秋从簟上生。 感时因忆事，不寝到鸡鸣。
```

[宋] 柳永 《鹧鸪天·吹破残烟入夜风》
```
吹破残烟入夜风。一轩明月上帘栊。因惊路远人还远，纵得心同寝未同。 情脉脉，意忡忡。碧云归去认无踪。只应会向前生里，爱把鸳鸯两处笼。
```

[唐] 李商隐 《晚晴》
```
深居府夹城， 春去夏犹清。
```
```
天意怜幽草， 人间重晚晴。 并添高阁迥， 微注小窗明。 越鸟巢干後， 归飞体更轻。
```

[唐] 孟浩然 《初秋》
```
不觉初秋夜渐长，清风习习重凄凉。 炎炎暑退茅斋静，阶下丛莎有露光。
```

[宋] 辛弃疾 《沁园春 灵山齐庵赋，时筑偃湖未成》
```
叠嶂西驰，万马回旋，众山欲东。 正惊湍直下，跳珠倒溅，小桥横截，缺月初弓。
```
```
老合投闲，天教多事，检校长身十万松。 吾庐小，在龙蛇影外，风雨声中。 争先见面重重。 看爽气朝来三数峰。 似谢家子弟，衣冠磊落，相如庭户，车骑雍容。 我觉其间，雄深雅健，如对文章太史公。 新堤路，问偃湖何日，烟雨蒙蒙。
```

[宋] 辛弃疾 《水龙吟 过南剑双溪楼》
```
举头西北浮云，倚天万里须长剑。人言此地，夜深长见，斗牛光焰。我觉山高，潭空水冷，月明星淡。待燃犀下看，凭栏却怕，风雷怒，鱼龙惨。 峡束苍江对起，过危楼，欲飞还敛。元龙老矣！不妨高卧，冰壶凉簟。千古兴亡，百年悲笑，一时登览。问何人又卸，片帆沙岸，系斜阳缆？
```

[宋] 辛弃疾 《贺新郎 同父见和，再用韵答之》
```
老大那堪说！ 似而今、元龙臭味，孟公瓜葛。
```
```
我病君来高歌饮，惊散楼头飞雪。 笑富贵、千钧如发。 硬语盘空谁来听？记当时、只有西窗月。 重进酒，换鸣瑟。 事无两样人心别。 问渠侬：神州毕竟，几番离合？ 汗血盐车无人顾，千里空收骏骨。 正目断、关河路绝。 我最怜君中宵舞，道男儿、到死心如铁！ 看试手，补天裂。
```

[唐] 李白 《古风其三》
```
秦王扫六合。 虎视何雄哉。
```
```
挥剑决浮云。 诸侯尽西来。 明断自天启。 大略驾群才。 收兵铸金人。 函谷正东开。 铭功会稽岭。 骋望琅琊台。 刑徒七十万。 起土骊山隈。 尚采不死药。 茫然使心哀。 连弩射海鱼。 长鲸正崔嵬。 额鼻象五岳。 扬波喷云雷。 鬈鬣蔽青天。 何由睹蓬莱。 徐市载秦女。 楼船几时回。 但见三泉下。 金棺葬寒灰。
```

[唐] 李白 《公无渡河·黄河西来决昆仑》
```
黄河西来决昆仑，咆哮万里触龙门。波滔天，尧咨嗟。 大禹理百川，儿啼不窥家。杀湍湮洪水，九州始蚕麻。
```
```
其害乃去，茫然风沙。被发之叟狂而痴， 清晨临流欲奚为。旁人不惜妻止之，公无渡河苦渡之。 虎可搏，河难凭，公果溺死流海湄。有长鲸白齿若雪山， 公乎公乎挂罥于其间，箜篌所悲竟不还。
```

[唐] 李白 《天马歌》
```
天马来出月支窟，背为虎文龙翼骨。嘶青云，振绿发， 兰筋权奇走灭没。腾昆仑，历西极，四足无一蹶。
```
```
鸡鸣刷燕晡秣越，神行电迈蹑慌惚。天马呼，飞龙趋， 目明长庚臆双凫。尾如流星首渴乌，口喷红光汗沟朱。 曾陪时龙蹑天衢，羁金络月照皇都。逸气棱棱凌九区， 白璧如山谁敢沽。回头笑紫燕，但觉尔辈愚。天马奔， 恋君轩，駷跃惊矫浮云翻。万里足踯躅，遥瞻阊阖门。 不逢寒风子，谁采逸景孙。白云在青天，丘陵远崔嵬。 盐车上峻坂，倒行逆施畏日晚。伯乐翦拂中道遗， 少尽其力老弃之。愿逢田子方，恻然为我悲。 虽有玉山禾，不能疗苦饥。严霜五月凋桂枝， 伏枥衔冤摧两眉。请君赎献穆天子，犹堪弄影舞瑶池。
```

[唐] 李白 《秋思》
```
燕支黄叶落，妾望自登台。海上碧云断，单于秋色来。 胡兵沙塞合，汉使玉关回。征客无归日，空悲蕙草摧。
```

[唐] 李白 《梁园吟》
```
我浮黄云去京阙，挂席欲进波连山。 天长水阔厌远涉，访古始及平台间。
```
```
平台为客忧思多，对酒遂作梁园歌。 却忆蓬池阮公咏，因吟渌水扬洪波。 洪波浩荡迷旧国，路远西归安可得。 人生达命岂暇愁，且饮美酒登高楼。 平头奴子摇大扇，五月不热疑清秋。 玉盘杨梅为君设，吴盐如花皎白雪。 持盐把酒但饮之，莫学夷齐事高洁。 昔人豪贵信陵君，今人耕种信陵坟。 荒城虚照碧山月，古木尽入苍梧云。 梁王宫阙今安在，枚马先归不相待。 舞影歌声散绿池，空馀汴水东流海。 沉吟此事泪满衣，黄金买醉未能归。 连呼五白行六博，分曹赌酒酣驰辉。 歌且谣，意方远。 东山高卧时起来，欲济苍生未应晚。
```

[唐] 李白 《悲歌行》
```
悲来乎，悲来乎。主人有酒且莫斟，听我一曲悲来吟。 悲来不吟还不笑，天下无人知我心。君有数斗酒，
```
```
我有三尺琴。琴鸣酒乐两相得，一杯不啻千钧金。 悲来乎，悲来乎。天虽长，地虽久，金玉满堂应不守。 富贵百年能几何，死生一度人皆有。孤猿坐啼坟上月， 且须一尽杯中酒。悲来乎，悲来乎。凤凰不至河无图， 微子去之箕子奴。汉帝不忆李将军，楚王放却屈大夫。 悲来乎，悲来乎。秦家李斯早追悔，虚名拨向身之外。 范子何曾爱五湖，功成名遂身自退。剑是一夫用， 书能知姓名。惠施不肯干万乘，卜式未必穷一经。 还须黑头取方伯，莫谩白首为儒生。 ·77·
```

[唐] 李白 《当涂赵炎少府粉图山水歌》
```
峨眉高出西极天，罗浮直与南溟连。 名公绎思挥彩笔，驱山走海置眼前。
```
```
满堂空翠如可扫，赤城霞气苍梧烟。 洞庭潇湘意渺绵，三江七泽情洄沿。 惊涛汹涌向何处，孤舟一去迷归年。 征帆不动亦不旋，飘如随风落天边。 心摇目断兴难尽，几时可到三山巅。 西峰峥嵘喷流泉，横石蹙水波潺湲。 东崖合沓蔽轻雾，深林杂树空芊绵。 此中冥昧失昼夜，隐几寂听无鸣蝉。 长松之下列羽客，对坐不语南昌仙。 南昌仙人赵夫子，妙年历落青云士。 讼庭无事罗众宾，杳然如在丹青里。 五色粉图安足珍，真仙可以全吾身。 若待功成拂衣去，武陵桃花笑杀人。
```

[唐] 李白 《沙丘城下寄杜甫》
```
我来竟何事，高卧沙丘城。 城边有古树，日夕连秋声。
```
```
鲁酒不可醉，齐歌空复情。 思君若汶水，浩荡寄南征。
```

[唐] 李白 《送友人寻越中山水》
```
闻道稽山去，偏宜谢客才。千岩泉洒落，万壑树萦回。 东海横秦望，西陵绕越台。湖清霜镜晓，涛白雪山来。
```
```
八月枚乘笔，三吴张翰杯。此中多逸兴，早晚向天台。
```

[唐] 李白 《金乡送韦八之西京》
```
客自长安来，还归长安去。 狂风吹我心，西挂咸阳树。
```
```
此情不可道，此别何时遇。 望望不见君，连山起烟雾。
```

[唐] 李白 《送别》
```
寻阳五溪水，沿洄直入巫山里。胜境由来人共传， 君到南中自称美。送君别有八月秋，飒飒芦花复益愁。
```
```
云帆望远不相见，日暮长江空自流。
```

[唐] 李白 《答王十二寒夜独酌有怀》
```
昨夜吴中雪，子猷佳兴发。 万里浮云卷碧山，青天中道流孤月。
```
```
孤月沧浪河汉清，北斗错落长庚明。 怀余对酒夜霜白，玉床金井冰峥嵘。 人生飘忽百年内，且须酣畅万古情。 君不能狸膏金距学斗鸡，坐令鼻息吹虹霓。 君不能学哥舒横行青海夜带刀，西屠石堡取紫袍。 吟诗作赋北窗里，万言不直一杯水。 世人闻此皆掉头，有如东风射马耳。 鱼目亦笑我，请与明月同。 骅骝拳跼不能食，蹇驴得志鸣春风。 折杨皇华合流俗，晋君听琴枉清角。 巴人谁肯和阳春。楚地由来贱奇璞。 黄金散尽交不成，白首为儒身被轻。 一谈一笑失颜色，苍蝇贝锦喧谤声。 曾参岂是杀人者，谗言三及慈母惊。 与君论心握君手，荣辱于余亦何有。 孔圣犹闻伤凤麟，董龙更是何鸡狗。 一生傲岸苦不谐，恩疏媒劳志多乖。 严陵高揖汉天子，何必长剑拄颐事玉阶。 达亦不足贵，穷亦不足悲。 韩信羞将绛灌比，祢衡耻逐屠沽儿。 君不见李北海，英风豪气今何在。 君不见裴尚书，土坟三尺蒿棘居。 少年早欲五湖去，见此弥将钟鼎疏。
```

[唐] 李白 《自遣》
```
对酒不觉暝，落花盈我衣。醉起步溪月，鸟还人亦稀。
```

[唐] 李白 《访戴天山道士不遇》
```
犬吠水声中，桃花带雨浓。 树深时见鹿，溪午不闻钟。
```
```
野竹分青霭，飞泉挂碧峰。 无人知所去，愁倚两三松。
```

[唐] 李白 《宣城见杜鹃花》
```
蜀国曾闻子规鸟，宣城还见杜鹃花。 一叫一回肠一断，三春三月忆三巴。
```

[唐] 李白 《哭晁卿衡》
```
日本晁卿辞帝都，征帆一片绕蓬壶。 明月不归沉碧海，白云愁色满苍梧。
```

[唐] 杜甫 《月》
```
天上秋期近，人间月影清。 入河蟾不没，捣药兔长生。
```
```
只益丹心苦，能添白发明。 干戈知满地，休照国西营。
```

[唐] 杜甫 《题省中院壁》
```
掖垣竹埤梧十寻，洞门对霤常阴阴。 落花游丝白日静，鸣鸠乳燕青春深。
```
```
腐儒衰晚谬通籍，退食迟回违寸心。 衮职曾无一字补，许身愧比双南金。
```

[唐] 杜甫 《曲江对雨》
```
城上春云覆苑墙，江亭晚色静年芳。 林花著雨燕脂落，水荇牵风翠带长。
```
```
龙武新军深驻辇，芙蓉别殿谩焚香。 何时诏此金钱会，暂醉佳人锦瑟旁。
```

[唐] 杜甫 《端午日赐衣》
```
宫衣亦有名，端午被恩荣。 细葛含风软，香罗叠雪轻。
```
```
自天题处湿，当暑著来清。 意内称长短，终身荷圣情。
```

[唐] 杜甫 《九日蓝田崔氏庄》
```
老去悲秋强自宽，兴来今日尽君欢。 羞将短发还吹帽，笑倩旁人为正冠。
```
```
蓝水远从千涧落，玉山高并两峰寒。 明年此会知谁健？醉把茱萸仔细看。
```

[唐] 杜甫 《宾至》
```
幽栖地僻经过少，老病人扶再拜难。 岂有文章惊海内，漫劳车马驻江干。
```
```
竟日淹留佳客坐，百年粗粝腐儒餐。 不嫌野外无供给，乘兴还来看药栏。
```

[唐] 杜甫 《江上值水如海势聊短述》
```
为人性僻耽佳句，语不惊人死不休。 老去诗篇浑漫与，春来花鸟莫深愁。
```
```
新添水槛供垂钓，故著浮槎替入舟。 焉得思如陶谢手，令渠述作与同游。
```

[唐] 杜牧 《池州送孟迟先辈》
```
昔子来陵阳，时当苦炎热。 我虽在金台，头角长垂折。
```
```
奉披尘意惊，立语平生豁。 寺楼最骞轩，坐送飞鸟没。 一樽中夜酒，半破前峰月。 烟院松飘萧，风廊竹交戛。 时步郭西南，缭径苔圆折。 好鸟响丁丁，小溪光汃汃。 篱落见娉婷，机丝弄哑轧。 烟湿树姿娇，雨余山态活。 仲秋往历阳，同上牛矶歇。 大江吞天去，一练横坤抹。 千帆美满风，晓日殷鲜血。 历阳裴太守，襟韵苦超越。 鞔鼓画麒麟，看君击狂节。 离袖飐应劳，恨粉啼还咽。 明年忝谏官，绿树秦川阔。 子提健笔来，势若夸父渴。 九衢林马挝，千门织车辙。 秦台破心胆，黥阵惊毛发。 子既屈一鸣，余固宜三刖。 慵忧长者来，病怯长街喝。 僧炉风雪夜，相对眠一褐。 暖灰重拥瓶，晓粥还分钵。 青云马生角，黄州使持节。 秦岭望樊川，祗得回头别。 商山四皓祠，心与摴蒱说。 大泽蒹葭风，孤城狐兔窟。 且复考诗书，无因见簪笏。 古训屹如山，古风冷刮骨。 周鼎列瓶罂，荆璧横抛摋。 力尽不可取，忽忽狂歌发。 三年未为苦，两郡非不达。 秋浦倚吴江，去楫飞青鹘。 溪山好画图，洞壑深闺闼。 竹冈森羽林，花坞团宫缬。 景物非不佳，独坐如鞲绁。 丹鹊东飞来，喃喃送君札。 呼儿旋供衫，走门空踏袜。 手把一枝物，桂花香带雪。 喜极至无言，笑余翻不悦。 人生直作百岁翁，亦是万古一瞬中。 我欲东召龙伯翁，上天揭取北斗柄。 蓬莱顶上斡海水，水尽到底看海空。 月于何处去？日于何处来？ 跳丸相趁走不住，尧舜禹汤文武周孔皆为灰。 酌此一杯酒，与君狂且歌。 离别岂足更关意，衰老相随可奈何！
```

[唐] 李峤 《中秋月二首》
```
盈缺青冥外，东风万古吹。何人种丹桂，不长出轮枝。 圆魄上寒空，皆言四海同。安知千里外，不有雨兼风。
```

[唐] 王维 《山居即事》
```
寂寞掩柴扉，苍茫对落晖。鹤巢松树遍，人访荜门稀。 绿竹含新粉，红莲落故衣。渡头烟火起，处处采菱归。
```

[唐] 王维 《酌酒与裴迪》
```
酌酒与君君自宽，人情翻覆似波澜。 白首相知犹按剑，朱门先达笑弹冠。
```
```
草色全经细雨湿，花枝欲动春风寒。 世事浮云何足问，不如高卧且加餐。
```

[唐] 王维 《田园乐七首（一作辋川六言，第六首一作皇甫》
```
厌见千门万户，经过北里南邻。 官府鸣珂有底，崆峒散发何人。
```
```
再见封侯万户，立谈赐璧一双。 讵胜耦耕南亩，何如高卧东窗。 采菱渡头风急，策杖林西日斜。 杏树坛边渔父，桃花源里人家。 萋萋春草秋绿，落落长松夏寒。 牛羊自归村巷，童稚不识衣冠。 山下孤烟远村，天边独树高原。 一瓢颜回陋巷，五柳先生对门。 桃红复含宿雨，柳绿更带朝烟。 花落家童未扫，莺啼山客犹眠。 酌酒会临泉水，抱琴好倚长松。 南园露葵朝折，东谷黄粱夜舂。
```

[唐] 王昌龄 《出塞》
```
骝马新跨白玉鞍，战罢沙场月色寒。 城头铁鼓声犹振，匣里金刀血未干。
```

[唐] 王昌龄 《闺怨》
```
闺中少妇不曾愁，春日凝妆上翠楼。 忽见陌头杨柳色，悔教夫婿觅封侯。
```

[唐] 李白 《夜下征虏亭》
```
船下广陵去，月明征虏亭。 山花如绣颊，江火似流萤。
```

[唐] 李白 《怨情》
```
新人如花虽可宠，故人似玉由来重。花性飘扬不自持， 玉心皎洁终不移。故人昔新今尚故，还见新人有故时。
```
```
请看陈后黄金屋，寂寂珠帘生网丝。
```

[唐] 高适 《人日寄杜二拾遗》
```
人日题诗寄草堂，遥怜故人思故乡。 柳条弄色不忍见，梅花满枝空断肠。
```
```
身在远藩无所预，心怀百忧复千虑。 今年人日空相忆，明年人日知何处。 一卧东山三十春，岂知书剑老风尘。 龙钟还忝二千石，愧尔东西南北人。
```

[唐] 杜甫 《奉赠韦左丞丈二十二韵》
```
纨袴不饿死，儒冠多误身。 丈人试静听，贱子请具陈。
```
```
甫昔少年日，早充观国宾。 读书破万卷，下笔如有神。 赋料扬雄敌，诗看子建亲。 李邕求识面，王翰愿卜邻。 自谓颇挺出，立登要路津。 致君尧舜上，再使风俗淳。 此意竟萧条，行歌非隐沦。 骑驴三十载，旅食京华春。 朝扣富儿门，暮随肥马尘。 残杯与冷炙，到处潜悲辛。 主上顷见征，欻然欲求伸。 青冥却垂翅，蹭蹬无纵鳞。 甚愧丈人厚，甚知丈人真。 每于百僚上，猥诵佳句新。 窃效贡公喜，难甘原宪贫。 焉能心怏怏，只是走踆踆。 今欲东入海，即将西去秦。 尚怜终南山，回首清渭滨。 常拟报一饭，况怀辞大臣。 白鸥没浩荡，万里谁能驯。
```

[唐] 杜甫 《无家别》
```
寂寞天宝后，园庐但蒿藜。 我里百馀家，世乱各东西。
```
```
存者无消息，死者为尘泥。 贱子因阵败，归来寻旧蹊。 人行见空巷，日瘦气惨凄。 但对狐与狸，竖毛怒我啼。 四邻何所有，一二老寡妻。 宿鸟恋本枝，安辞且穷栖。 方春独荷锄，日暮还灌畦。 县吏知我至，召令习鼓鞞。 虽从本州役，内顾无所携。 近行止一身，远去终转迷。 家乡既荡尽，远近理亦齐。 永痛长病母，五年委沟谿。 生我不得力，终身两酸嘶。 人生无家别，何以为烝黎。
```

[唐] 杜甫 《望岳》
```
南岳配朱鸟，秩礼自百王。欻吸领地灵，鸿洞半炎方。 邦家用祀典，在德非馨香。巡守何寂寥，有虞今则亡。
```
```
洎吾隘世网，行迈越潇湘。渴日绝壁出，漾舟清光旁。 祝融五峰尊，峰峰次低昂。紫盖独不朝，争长嶪相望。 恭闻魏夫人，群仙夹翱翔。有时五峰气，散风如飞霜。 牵迫限修途，未暇杖崇冈。归来觊命驾，沐浴休玉堂。 三叹问府主，曷以赞我皇。牲璧忍衰俗，神其思降祥。
```

[唐] 杜甫 《冬日洛城北谒玄元皇帝庙》
```
配极玄都閟，凭虚禁御长。守祧严具礼，掌节镇非常。 碧瓦初寒外，金茎一气旁。山河扶绣户，日月近雕梁。
```
```
仙李盘根大，猗兰奕叶光。世家遗旧史，道德付今王。 画手看前辈，吴生远擅场。森罗移地轴，妙绝动宫墙。 五圣联龙衮，千官列雁行。冕旒俱秀发，旌旆尽飞扬。 翠柏深留景，红梨迥得霜。风筝吹玉柱，露井冻银床。 身退卑周室，经传拱汉皇。谷神如不死，养拙更何乡。
```

[唐] 杜甫 《望岳》
```
西岳崚嶒竦处尊，诸峰罗立如儿孙。 安得仙人九节杖，拄到玉女洗头盆。
```
```
车箱入谷无归路，箭栝通天有一门。 稍待西风凉冷后，高寻白帝问真源。
```

[唐] 杜甫 《至后》
```
冬至至后日初长，远在剑南思洛阳。 青袍白马有何意，金谷铜驼非故乡。
```
```
梅花欲开不自觉，棣萼一别永相望。 愁极本凭诗遣兴，诗成吟咏转凄凉。
```

[唐] 王之涣 《九日送别》
```
蓟庭萧瑟故人稀，何处登高且送归。 今日暂同芳菊酒，明朝应作断蓬飞。
```

[唐] 刘昚虚 《阙题》
```
道由白云尽，春与青溪长。 时有落花至，远随流水香。
```
```
闲门向山路，深柳读书堂。 幽映每白日，清辉照衣裳。
```

[唐] 顾况 《过山农家》
```
板桥人渡泉声，茅檐日午鸡鸣。 莫嗔焙茶烟暗，却喜晒谷天晴。
```

[唐] 王建 《短歌行》
```
人初生，日初出。上山迟，下山疾。百年三万六千朝， 夜里分将强半日。有歌有舞须早为，昨日健于今日时。
```
```
人家见生男女好，不知男女催人老。短歌行，无乐声。
```

[宋] 王禹偁 《点绛唇·雨恨云愁》
```
雨恨云愁，江南依旧称佳丽。水村渔市。一缕孤烟细。天际征鸿，遥认行如缀。平生事。此时凝睇。谁会凭阑意。
```

[宋] 晏殊 《蝶恋花·一霎秋风惊画扇》
```
一霎秋风惊画扇。艳粉娇红，尚拆荷花面。草际露垂虫响遍。珠帘不下留归燕。扫掠亭台开小院。四坐清欢，莫放金杯浅。龟鹤命长松寿远。阳春一曲情千万。
```

[宋] 宋祁 《玉楼春》
```
东城渐觉风光好。縠皱波纹迎客棹。绿杨烟外晓寒轻，红杏枝头春意闹。浮生长恨欢娱少。肯爱千金轻一笑。为君持酒劝斜阳，且向花间留晚照。
```

[宋] 欧阳修 《蝶恋花·独倚危楼风细细》
```
独倚危楼风细细。望极离愁，黯黯生天际。草色山光残照里。无人会得凭阑意。也拟疏狂图一醉。对酒当歌，强饮还无味。衣带渐宽都不悔。况伊销得人憔悴。
```

[宋] 王安石 《渔家傲·隔岸桃花红未半》
```
隔岸桃花红未半。枝头已有蜂儿乱。惆怅武陵人不管。清梦断。亭亭伫立春宵短。
```

[宋] 孙浩然 《离亭燕/离亭宴》
```
一带江山如画。景物向秋潇洒。水浸碧天何处断，霁色冷光相射。橘树荻花洲，掩映竹篱茅舍。天际客帆高挂。烟外酒旗低亚。多少六朝兴废事，尽入渔樵闲话。怅望倚层楼，红日无言西下。
```

[宋] 苏轼 《满庭芳·蜗角虚名》
```
蜗角虚名，蝇头微利，算来著甚干忙。事皆前定，谁弱又谁强。且趁闲身未老，尽放我、些子疏狂。百年里，浑教是醉，三万六千场。 思量。能几许，忧愁风雨，一半相妨，又何须，抵死说短论长。幸对清风皓月，苔茵展、云幕高张。江南好，千钟美酒，一曲满庭芳。
```

[宋] 苏轼 《沁园春·孤馆灯青》
```
孤馆灯青，野店鸡号，旅枕梦残。渐月华收练，晨霜耿耿；云山摛锦，朝露漙漙。世路无穷，劳生有限，似此区区长鲜欢。微吟罢，凭征鞍无语，往事千端。 当时共客长安，似二陆初来俱少年。有笔头千字，胸中万卷；致君尧舜，此事何难？用舍由时，行藏在我，袖手何妨闲处看。身长健，但优游卒岁，且斗尊前。
```

[宋] 苏轼 《鹧鸪天　》
```
林断山明竹隐墙。乱蝉衰草小池塘。翻空白鸟时时见，照水红蕖细细香。村舍外，古城旁。杖藜徐步转斜阳。殷勤昨夜三更雨，又得浮生一日凉。
```

[宋] 苏轼 《少年游　润州作，代人寄远》
```
去年相送，馀杭门外，飞雪似杨花。今年春尽，杨花似雪，犹不见还家。对酒卷帘邀明月，风露透窗纱。恰似姮娥怜双燕，分明照、画梁斜。
```

[宋] 苏轼 《定风波·与客携壶上翠微》
```
与客携壶上翠微。江涵秋影雁初飞。尘世难逢开口笑。年少。菊花须插满头归。酩酊但酬佳节了。云峤。登临不用怨斜晖。古往今来谁不老。多少。牛山何必更沾衣。
```

[宋] 苏轼 《阮郎归 初夏》
```
绿槐高柳咽新蝉。薰风初入弦。碧纱窗下水沈烟。棋声惊昼眠。微雨过，小荷翻。榴花开欲然。玉盆纤手弄清泉。琼珠碎却圆。
```

[宋] 苏轼 《蝶恋花·一颗樱桃樊素口》
```
一颗樱桃樊素口。不爱黄金，只爱人长久。学画鸦儿犹未就。眉尖已作伤春皱。 扑蝶西园随伴走。花落花开，渐解相思瘦。破镜重圆人在否。章台折尽青青柳。
```

[宋] 苏轼 《蝶恋花·帘外东风交雨霰》
```
帘外东风交雨霰。帘里佳人，笑语如莺燕。深惜今年正月暖。灯光酒色摇金盏。掺鼓渔阳挝未遍。舞褪琼钗，汗湿香罗软。今夜何人吟古怨。清诗未就冰生砚。
```

[宋] 苏轼 《浣溪沙》
```
风卷珠帘自上钩。萧萧乱叶报新秋。独携纤手上高楼。缺月向人舒窈窕，三星当户照绸缪。香生雾縠见纤柔。
```

[宋] 苏轼 《浣溪沙》
```
缥缈危楼紫翠间。良辰乐事古难全。感时怀旧独凄然。璧月琼枝空夜夜，菊花人貌自年年。不知来岁与谁看。
```

[宋] 苏轼 《浣溪沙》
```
桃李溪边驻画轮。鹧鸪声里倒清尊。夕阳虽好近黄昏。香在衣裳妆在臂，水连芳草月连云。几时归去不销魂。
```

[宋] 苏轼 《浣溪沙》
```
一别姑苏已四年。秋风南浦送归船。画帘重见水中仙。霜鬓不须催我老，杏花依旧驻君颜。夜阑相对梦魂间。
```

[宋] 苏轼 《点绛唇·红杏飘香》
```
红杏飘香，柳含烟翠拖轻缕。水边朱户。尽卷黄昏雨。烛影摇风，一枕伤春绪。归不去。凤楼何处。芳草迷归路。
```

[宋] 黄庭坚 《念奴娇·断虹霁雨》
```
断虹霁雨，净秋空，山染修眉新绿。桂影扶疏，谁便道，今夕清辉不足。万里青天，姮娥何处，驾此一轮玉。寒光零乱，为谁遍照醽醁。年少从我追游，晚凉幽径，绕张园森木。共倒金荷家万里，难得尊前相属。老子平生，江南江北，最爱临风曲。孙郎微笑，坐来声喷霜竹。
```

[宋] 黄庭坚 《鹧鸪天·紫菊黄花风露寒》
```
紫菊黄花风露寒。平沙戏马雨新干。且看欲尽花经眼，休说弹冠与挂冠。 甘酒病，废朝餐。何人得似醉中欢。十年一觉扬州梦，为报时人洗眼看。
```

[宋] 黄庭坚 《望江东·江水西头隔烟树》
```
江水西头隔烟树。望不见、江东路。思量只有梦来去。更不怕、江阑住。灯前写了书无数。算没个、人传与。直饶寻得雁分付。又还是、秋将暮。
```

[宋] 米芾 《水调歌头 中秋》
```
砧声送风急，蟋蟀思高秋。我来对景，不学宋玉解悲愁。收拾凄凉兴况，分付尊中醽醁，倍觉不胜幽。自有多情处，明月挂南楼。怅襟怀，横玉笛，韵悠悠。清时良夜，借我此地倒金瓯。可爱一天风物，遍倚阑干十二，宇宙若萍浮。醉困不知醒，敧枕卧江流。
```

[宋] 贺铸 《横塘路/青玉案》
```
凌波不过横塘路。但目送、芳尘去。锦瑟华年谁与度。月桥花院，琐窗朱户。只有春知处。飞云冉冉蘅皋暮。彩笔新题断肠句。若问闲情都几许。一川烟草，满城风絮。梅子黄时雨。
```

[宋] 周邦彦 《蝶恋花·酒熟微红生眼尾》
```
酒熟微红生眼尾。半额龙香，冉冉飘衣袂。云压宝钗撩不起。黄金心字双垂耳。愁入眉痕添秀美。无限柔情，分付西流水。忽被惊风吹别泪。只应天也知人意。
```

[宋] 谢逸 《千秋岁·楝花飘砌》
```
楝花飘砌。蔌蔌清香细。梅雨过，萍风起。情随湘水远，梦绕吴峰翠。琴书倦，鹧鸪唤起南窗睡。 密意无人寄。幽恨凭谁洗。修竹畔，疏帘里。歌余尘拂扇，舞罢风掀袂。人散后，一钩淡月天如水。
```

[宋] 朱敦儒 《西江月·世事短如春梦》
```
世事短如春梦，人情薄似秋云。不须计较苦劳心。万事原来有命。幸遇三杯酒好，况逢一朵花新。片时欢笑且相亲。明日阴晴未定。
```

[宋] 韩元吉 《水调歌头·世事不须问》
```
世事不须问，我老但宜仙。南溪一曲，独对苍翠与孱颜。月白风清长夏。醉里相逢林下。欲辩已忘言。无客问生死，有竹报平安。少年期，功名事，觅燕然。如今憔悴，萧萧华发抱尘编。万里蓬莱归路。一醉瑶台风露。因酒得天全。笑指云阶梦，今夕是何年。
```

[宋] 陆游 《鹧鸪天·家住东吴近帝乡》
```
家住东吴近帝乡。平生豪举少年场。十千沽酒青楼上，百万呼卢锦瑟傍。身易老，恨难忘。尊前赢得是凄凉。君归为报京华旧，一事无成两鬓霜。
```

[宋] 杨万里 《忆秦娥·新春早》
```
新春早。春前十日春归了。春归了。落梅如雪，野桃红小。老夫不管春催老。只图烂醉花前倒。花前倒。儿扶归去，醒来窗晓。
```

[宋] 朱熹 《水调歌头·富贵有馀乐》
```
富贵有馀乐，贫贱不堪忧。谁知天路幽险，倚伏互相酬。请看东门黄犬，更听华亭清唳，千古恨难收。何似鸱夷子，散发弄扁舟。 鸱夷子，成霸业，有馀谋。致身千乘卿相，归把钓渔钩。春昼五湖烟浪，秋夜一天云月，此外尽悠悠。永弃人间事，吾道付沧洲。
```

[宋] 辛弃疾 《鹧鸪天·晚日寒鸦一片愁》
```
晚日寒鸦一片愁。柳塘新绿却温柔。若教眼底无离恨，不信人间有白头。肠已断，泪难收。相思重上小红楼。情知已被山遮断，频倚阑干不自由。
```

[宋] 辛弃疾 《临江仙 探梅》
```
老去惜花心已懒，爱梅犹绕江村。一枝先破玉溪春。更无花态度，全有雪精神。 剩向空山餐秀色，为渠著句清新。竹根流水带溪云。醉中浑不记，归路月黄昏。
```

[宋] 辛弃疾 《西江月·宫粉厌涂娇额》
```
宫粉厌涂娇额，浓妆要压秋花。西真人醉忆仙家。飞珮丹霞羽化。十里芬芳未足，一亭风露先加。杏腮桃脸费铅华。终惯秋蟾影下。
```

[宋] 辛弃疾 《鹧鸪天·壮岁旌旗拥万夫》
```
壮岁旌旗拥万夫。锦襜突骑渡江初。燕兵夜娖银胡?，汉箭朝飞金仆姑。追往事，叹今吾。春风不染白髭须。都将万字平戎策，换得东家种树书。
```

[宋] 辛弃疾 《西江月·堂上谋臣帷幄》
```
堂上谋臣帷幄，边头猛将干戈。天时地利与人和。燕可伐与曰可。此日楼台鼎鼐，他时剑履山河。都人齐和大风歌。管领群臣来贺。
```

[宋] 辛弃疾 《满江红·老子当年》
```
老子当年，饱经惯、花期酒约。行乐处，轻裘缓带，绣鞍金络。明月楼台箫鼓夜，梨花院落秋千索。共何人、对饮五三钟，颜如玉。 嗟往事，空萧索。怀新恨，又飘泊。但年来何待，许多幽独。海水连天凝望远，山风吹雨征衫薄。向此际、羸马独骎骎，情怀恶。
```

[宋] 戴复古 《鹧鸪天·圉圉洋洋各自由》
```
圉圉洋洋各自由。或行或舞或沉浮。 观鱼未必知鱼乐，政恐清波照白头。 休结纲，莫垂钩。机心一露使鱼愁。 终知不是池中物，掉尾江湖汗漫游。
```

[宋] 戴复古 《临江仙·误入风尘门户》
```
误入风尘门户，驱来花月楼台。樽前几度得徘徊。可怜容易别，不见牡丹开。莫恨银瓶酒尽，但将妾泪添杯。江头恰限北风回。再三相祝去，千万寄书来。
```

[宋] 蒋捷 《少年游·枫林红透晚烟青》
```
枫林红透晚烟青。客思满鸥汀。二十年来，无家种竹，犹借竹为名。春风未了秋风到，老去万缘轻。只把平生，闲吟闲咏，谱作棹歌声。
```

[宋] 萧泰来 《霜天晓角 梅》
```
千霜万雪。受尽寒磨折。赖是生来瘦硬，浑不怕、角吹彻。清绝。影也别。知心惟有月。原没春风情性，如何共、海棠说。
```

[唐] 韩愈 《调张籍》
```
李杜文章在，光焰万丈长。不知群儿愚，那用故谤伤。 蚍蜉撼大树，可笑不自量。伊我生其后，举颈遥相望。
```
```
夜梦多见之，昼思反微茫。徒观斧凿痕，不瞩治水航。 想当施手时，巨刃磨天扬。垠崖划崩豁，乾坤摆雷硠。 惟此两夫子，家居率荒凉。帝欲长吟哦，故遣起且僵。 剪翎送笼中，使看百鸟翔。平生千万篇，金薤垂琳琅。 仙官敕七丁，雷电下取将。流落人间者，太山一毫芒。 我愿生两翅，捕逐出八荒。精诚忽交通，百怪入我肠。 刺手拔鲸牙，举瓢酌天浆。腾身跨汗漫，不著织女襄。 顾语地上友，经营无太忙。乞君飞霞佩，与我高颉颃。
```

[唐] 韩愈 《晚春》
```
谁收春色将归去，慢绿妖红半不存。 榆荚只能随柳絮，等闲撩乱走空园。
```

[唐] 张籍 《酬朱庆余》
```
越女新妆出镜心，自知明艳更沉吟。 齐纨未是人间贵，一曲菱歌敌万金。
```

[唐] 元稹 《酬乐天频梦微之》
```
山水万重书断绝，念君怜我梦相闻。 我今因病魂颠倒，唯梦闲人不梦君。
```

[唐] 殷尧藩 《端午日》
```
少年佳节倍多情，老去谁知感慨生。不效艾符趋习俗， 但祈蒲酒话升平。鬓丝日日添头白，榴锦年年照眼明。
```
```
千载贤愚同瞬息，几人湮没几垂名。
```

[唐] 许浑 《金陵怀古》
```
玉树歌残王气终，景阳兵合戍楼空。松楸远近千官冢， 禾黍高低六代宫。石燕拂云晴亦雨，江豚吹浪夜还风。
```
```
英雄一去豪华尽，唯有青山似洛中。
```

[唐] 李商隐 《乐游原》
```
万树鸣蝉隔岸虹，乐游原上有西风。 羲和自趁虞泉宿，不放斜阳更向东。
```

[唐] 贾岛 《雪晴晚望》
```
倚杖望晴雪，溪云几万重。樵人归白屋，寒日下危峰。 野火烧冈草，断烟生石松。却回山寺路，闻打暮天钟。
```

[唐] 崔珏 《哭李商隐》
```
成纪星郎字义山，适归高壤抱长叹。词林枝叶三春尽， 学海波澜一夜干。风雨已吹灯烛灭，姓名长在齿牙寒。
```
```
只应物外攀琪树，便著霓裳上绛坛。 虚负凌云万丈才，一生襟抱未曾开。鸟啼花落人何在， 竹死桐枯凤不来。良马足因无主踠，旧交心为绝弦哀。 九泉莫叹三光隔，又送文星入夜台。
```

[唐] 陆龟蒙 《怀宛陵旧游》
```
陵阳佳地昔年游，谢脁青山李白楼。 唯有日斜溪上思，酒旗风影落春流。
```

[唐] 杜荀鹤 《小松》
```
自小刺头深草里，而今渐觉出蓬蒿。 时人不识凌云木，直待凌云始道高。
```

[唐] 黄巢 《不第后赋菊》
```
待到秋来九月八，我花开后百花杀。 冲天香阵透长安，满城尽带黄金甲。
```

[唐] 寒山 《诗三百三首》
```
凡读我诗者，心中须护净。悭贪继日廉，谄曲登时正。 驱遣除恶业，归依受真性。今日得佛身，急急如律令。
```
```
重岩我卜居，鸟道绝人迹。庭际何所有，白云抱幽石。 住兹凡几年，屡见春冬易。寄语钟鼎家，虚名定无益。 可笑寒山道，而无车马踪。联谿难记曲，叠嶂不知重。 泣露千般草，吟风一样松。此时迷径处，形问影何从。 吾家好隐沦，居处绝嚣尘。践草成三径，瞻云作四邻。 助歌声有鸟，问法语无人。今日娑婆树，几年为一春。 琴书须自随，禄位用何为。投辇从贤妇，巾车有孝儿。 风吹曝麦地，水溢沃鱼池。常念鹪鹩鸟，安身在一枝。 弟兄同五郡，父子本三州。欲验飞凫集，须征白兔游。 灵瓜梦里受，神橘座中收。乡国何迢递，同鱼寄水流。 一为书剑客，二遇圣明君。东守文不赏，西征武不勋。 学文兼学武，学武兼学文。今日既老矣，余生不足云。 庄子说送终，天地为棺椁。吾归此有时，唯须一番箔。 死将喂青蝇，吊不劳白鹤。饿著首阳山，生廉死亦乐。 人问寒山道，寒山路不通。夏天冰未释，日出雾朦胧。 似我何由届，与君心不同。君心若似我，还得到其中。 天生百尺树，剪作长条木。可惜栋梁材，抛之在幽谷。 年多心尚劲，日久皮渐秃。识者取将来，犹堪柱马屋。 驱马度荒城，荒城动客情。高低旧雉堞，大小古坟茔。 自振孤蓬影，长凝拱木声。所嗟皆俗骨，仙史更无名。 鹦鹉宅西国，虞罗捕得归。美人朝夕弄，出入在庭帏。 赐以金笼贮，扃哉损羽衣。不如鸿与鹤，飖飏入云飞。 玉堂挂珠帘，中有婵娟子。其貌胜神仙，容华若桃李。 东家春雾合，西舍秋风起。更过三十年，还成苷蔗滓。 城中娥眉女，珠珮珂珊珊。鹦鹉花前弄，琵琶月下弹。 长歌三月响，短舞万人看。未必长如此，芙蓉不耐寒。 父母续经多，田园不羡他。妇摇机轧轧，儿弄口口过口过。 拍手摧花舞，支颐听鸟歌。谁当来叹赏，樵客屡经过。 家住绿岩下，庭芜更不芟。新藤垂缭绕，古石竖巉岩。 山果猕猴摘，池鱼白鹭衔。仙书一两卷，树下读喃喃。 四时无止息，年去又年来。万物有代谢，九天无朽摧。 东明又西暗，花落复花开。唯有黄泉客，冥冥去不回。 岁去换愁年，春来物色鲜。山花笑渌水，岩岫舞青烟。 蜂蝶自云乐，禽鱼更可怜。朋游情未已，彻晓不能眠。 手笔太纵横，身材极瑰玮。生为有限身，死作无名鬼。 自古如此多，君今争奈何。可来白云里，教尔紫芝歌。 欲得安身处，寒山可长保。微风吹幽松，近听声逾好。 下有斑白人，喃喃读黄老。十年归不得，忘却来时道。 俊杰马上郎，挥鞭指绿杨。谓言无死日，终不作梯航。 四运花自好，一朝成萎黄。醍醐与石蜜，至死不能尝。 有一餐霞子，其居讳俗游。论时实萧爽，在夏亦如秋。 幽涧常沥沥，高松风飕飕。其中半日坐，忘却百年愁。 妾在邯郸住，歌声亦抑扬。赖我安居处，此曲旧来长。 既醉莫言归，留连日未央。儿家寝宿处，绣被满银床。 快搒三翼舟，善乘千里马。莫能造我家，谓言最幽野。 岩岫深嶂中，云雷竟日下。自非孔丘公，无能相救者。 智者君抛我，愚者我抛君。非愚亦非智，从此断相闻。 入夜歌明月，侵晨舞白云。焉能拱口手，端坐鬓纷纷。 有鸟五色彣，栖桐食竹实。徐动合礼仪，和鸣中音律。 昨来何以至，为吾暂时出。傥闻弦歌声，作舞欣今日。 茅栋野人居，门前车马疏。林幽偏聚鸟，溪阔本藏鱼。 山果携儿摘，皋田共妇锄。家中何所有，唯有一床书。 登陟寒山道，寒山路不穷。谿长石磊磊，涧阔草濛濛。 苔滑非关雨，松鸣不假风。谁能超世累，共坐白云中。 六极常婴困，九维徒自论。有才遗草泽，无艺闭蓬门。 日上岩犹暗，烟消谷尚昏。其中长者子，个个总无裈。 白云高嵯峨，渌水荡潭波。此处闻渔父，时时鼓棹歌。 声声不可听，令我愁思多。谁谓雀无角，其如穿屋何? 杳杳寒山道，落落冷涧滨。啾啾常有鸟，寂寂更无人。 碛碛风吹面，纷纷雪积身。朝朝不见日，岁岁不知春。 少年何所愁，愁见鬓毛白。白更何所愁，愁见日逼迫。 移向东岱居，配守北邙宅。何忍出此言，此言伤老客。 闻道愁难遣，斯言谓不真。昨朝曾趁却，今日又缠身。 月尽愁难尽，年新愁更新。谁知席帽下，元是昔愁人。 两龟乘犊车，蓦出路头戏。一蛊从傍来，苦死欲求寄。 不载爽人情，始载被沈累。弹指不可论，行恩却遭刺。 三月蚕犹小，女人来采花。隈墙弄蝴蝶，临水掷虾蟆。 罗袖盛梅子，金鎞挑笋芽。斗论多物色，此地胜余家。 东家一老婆，富来三五年。昔日贫于我，今笑我无钱。 渠笑我在后，我笑渠在前。相笑傥不止，东边复西边。 富儿多鞅掌，触事难祇承。仓米已赫赤，不贷人斗升。 转怀钩距意，买绢先拣绫。若至临终日，吊客有苍蝇。 余曾昔睹聪明士，博达英灵无比伦。一选嘉名喧宇宙， 五言诗句越诸人。为官治化超先辈，直为无能继后尘。 忽然富贵贪财色，瓦解冰消不可陈。 白鹤衔苦桃，千里作一息。欲往蓬莱山，将此充粮食。 未达毛摧落，离群心惨恻。却归旧来巢，妻子不相识。 惯居幽隐处，乍向国清中。时访丰干道，仍来看拾公。 独回上寒岩，无人话合同。寻究无源水，源穷水不穷。 生前大愚痴，不为今日悟。今日如许贫，总是前生作。 今生又不修，来生还如故。两岸各无船，渺渺难济渡。 璨璨卢家女，旧来名莫愁。贪乘摘花马，乐搒采莲舟。 膝坐绿熊席，身披青凤裘。哀伤百年内，不免归山丘。 低眼邹公妻，邯郸杜生母。二人同老少，一种好面首。 昨日会客场，恶衣排在后。只为著破裙，吃他残蓓麦娄。 独卧重岩下，蒸云昼不消。室中虽暡叆，心里绝喧嚣。 梦去游金阙，魂归度石桥。抛除闹我者，历历树间瓢。 夫物有所用，用之各有宜。用之若失所，一缺复一亏。 圆凿而方枘，悲哉空尔为。骅骝将捕鼠，不及跛猫儿。 谁家长不死，死事旧来均。始忆八尺汉，俄成一聚尘。 黄泉无晓日，青草有时春。行到伤心处，松风愁杀人。 骝马珊瑚鞭，驱驰洛阳道。自矜美少年，不信有衰老。 白发会应生，红颜岂长保。但看北邙山，个是蓬莱岛。 竟日常如醉，流年不暂停。埋著蓬蒿下，晓月何冥冥。 骨肉消散尽，魂魄几凋零。遮莫咬铁口，无因读老经。 一向寒山坐，淹留三十年。昨来访亲友，太半入黄泉。 渐减如残烛，长流似逝川。今朝对孤影，不觉泪双悬。 相唤采芙蓉，可怜清江里。游戏不觉暮，屡见狂风起。 浪捧鸳鸯儿，波摇鸂鶒子。此时居舟楫，浩荡情无已。 吾心似秋月，碧潭清皎洁。无物堪比伦，教我如何说。 垂柳暗如烟，飞花飘似霰。夫居离妇州，妇住思夫县。 各在天一涯，何时得相见。寄语明月楼，莫贮双飞燕。 有酒相招饮，有肉相呼吃。黄泉前后人，少壮须努力。 玉带暂时华，金钗非久饰。张翁与郑婆，一去无消息。 可怜好丈夫，身体极棱棱。春秋未三十，才艺百般能。 金羁逐侠客，玉馔集良朋。唯有一般恶，不传无尽灯。 桃花欲经夏，风月催不待。访觅汉时人，能无一个在。 朝朝花迁落，岁岁人移改。今日扬尘处，昔时为大海。 我见东家女，年可有十八。西舍竞来问，愿姻夫妻活。 烹羊煮众命，聚头作淫杀。含笑乐呵呵，啼哭受殃抉。 田舍多桑园，牛犊满厩辙。肯信有因果，顽皮早晚裂。 眼看消磨尽，当头各自活。纸袴瓦作裈，到头冻饿杀。 我见百十狗，个个毛狰狞。卧者渠自卧，行者渠自行。 投之一块骨，相与啀喍争。良由为骨少，狗多分不平。 极目兮长望，白云四茫茫。鸱鸦饱腲腇，鸾凤饥彷徨。 骏马放石碛，蹇驴能至堂。天高不可问，鹪鵊在沧浪。 洛阳多女儿，春日逞华丽。共折路边花，各持插高髻。 髻高花匼匝，人见皆睥睨。别求醦醦怜，将归见夫婿。 春女衒容仪，相将南陌陲。看花愁日晚，隐树怕风吹。 年少从傍来，白马黄金羁。何须久相弄，儿家夫婿知。 群女戏夕阳，风来满路香。缀裙金蛱蝶，插髻玉鸳鸯。 角婢红罗缜，阉奴紫锦裳。为观失道者，鬓白心惶惶。 若人逢鬼魅，第一莫惊懅。捺硬莫采渠，呼名自当去。 烧香请佛力，礼拜求僧助。蚊子叮铁牛，无渠下觜处。 浩浩黄河水，东流长不息。悠悠不见清，人人寿有极。 苟欲乘白云，曷由生羽翼。唯当鬒发时，行住须努力。 乘兹朽木船，采彼纴婆子。行至大海中，波涛复不止。 唯赍一宿粮，去岸三千里。烦恼从何生，愁哉缘苦起。 默默永无言，后生何所述。隐居在林薮，智日何由出。 枯槁非坚卫，风霜成夭疾。土牛耕石田，未有得稻日。 山中何太冷，自古非今年。沓嶂恒凝雪，幽林每吐烟。 草生芒种后，叶落立秋前。此有沈迷客，窥窥不见天。 山客心悄悄，常嗟岁序迁。辛勤采芝朮，搜斥讵成仙。 庭廓云初卷，林明月正圆。不归何所为，桂树相留连。 有人兮山楹，云卷兮霞缨。秉芳兮欲寄，路漫漫兮难征。 心惆怅兮狐疑，年老已无成。众喔咿斯，蹇独立兮忠贞。 猪吃死人肉，人吃死猪肠。猪不嫌人臭，人反道猪香。 猪死抛水内，人死掘土藏。彼此莫相啖，莲花生沸汤。 快哉混沌身，不饭复不尿。遭得谁钻凿，因兹立九窍。 朝朝为衣食，岁岁愁租调。千个争一钱，聚头亡命叫。 啼哭缘何事，泪如珠子颗。应当有别离，复是遭丧祸。 所为在贫穷，未能了因果。冢间瞻死尸，六道不干我。 妇女慵经织，男夫懒耨田。轻浮耽挟弹，跕躧拈抹弦。 冻骨衣应急，充肠食在先。今谁念于汝，苦痛哭苍天。 不行真正道，随邪号行婆。口惭神佛少，心怀嫉妒多。 背后噇鱼肉，人前念佛陀。如此修身处，难应避奈何。 世有一等愚，茫茫恰似驴。还解人言语，贪淫状若猪。 险巇难可测，实语却成虚。谁能共伊语，令教莫此居。 有汉姓傲慢，名贪字不廉。一身无所解，百事被他嫌。 死恶黄连苦，生怜白蜜甜。吃鱼犹未止，食肉更无厌。 纵你居犀角，饶君带虎睛。桃枝将辟秽，蒜壳取为璎。 暖腹茱萸酒，空心枸杞羹。终归不免死，浪自觅长生。 卜择幽居地，天台更莫言。猿啼溪雾冷，岳色草门连。 折叶覆松室，开池引涧泉。已甘休万事，采蕨度残年。 益者益其精，可名为有益。易者易其形，是名之有易。 能益复能易，当得上仙籍。无益复无易，终不免死厄。 徒劳说三史，浪自看五经。洎老检黄籍，依前住白丁。 筮遭连蹇卦，生主虚危星。不及河边树，年年一度青。 碧涧泉水清，寒山月华白。默知神自明，观空境逾寂。 我今有一襦，非罗复非绮。借问作何色，不红亦不紫。 夏天将作衫，冬天将作被。冬夏递互用，长年只这是。 白拂栴檀柄，馨香竟日闻。柔和如卷雾，摇拽似行云。 礼奉宜当暑，高提复去尘。时时方丈内，将用指迷人。 贪爱有人求快活，不知祸在百年身。但看阳焰浮沤水， 便觉无常败坏人。丈夫志气直如铁，无曲心中道自真。 行密节高霜下竹，方知不枉用心神。 多少般数人，百计求名利。心贪觅荣华，经营图富贵。 心未片时歇，奔突如烟气。家眷实团圆，一呼百诺至。 不过七十年，冰消瓦解置。死了万事休，谁人承后嗣。 水浸泥弹丸，方知无意智。 贪人好聚财，恰如枭爱子。子大而食母，财多还害己。 散之即福生，聚之即祸起。无财亦无祸，鼓翼青云里。 去家一万里，提剑击匈奴。得利渠即死，失利汝即殂。 渠命既不惜，汝命亦何辜。教汝百胜术，不贪为上谟。 瞋是心中火，能烧功德林。欲行菩萨道，忍辱护真心。 汝为埋头痴兀兀，爱向无明罗刹窟。再三劝你早修行， 是你顽痴心恍惚。不肯信受寒山语，转转倍加业汩汩。 直待斩首作两段，方知自身奴贼物。 恶趣甚茫茫，冥冥无日光。人间八百岁，未抵半宵长。 此等诸痴子，论情甚可伤。劝君求出离，认取法中王。 世有多解人，愚痴徒苦辛。不求当来善，唯知造恶因。 五逆十恶辈，三毒以为亲。一死入地狱，长如镇库银。 天高高不穷，地厚厚无极。动物在其中，凭兹造化力。 争头觅饱暖，作计相啖食。因果都未详，盲儿问乳色。 天下几种人，论时色数有。贾婆如许夫，黄老元无妇。 卫氏儿可怜，钟家女极丑。渠若向西行，我便东边走。 贤士不贪婪，痴人好炉冶。麦地占他家，竹园皆我者。 努膊觅钱财，切齿驱奴马。须看郭门外，垒垒松柏下。 唝唝买鱼肉，担归喂妻子。何须杀他命，将来活汝己。 此非天堂缘，纯是地狱滓。徐六语破堆，始知没道理。 有人把椿树，唤作白栴檀。学道多沙数，几个得泥丸。 弃金却担草，谩他亦自谩。似聚砂一处，成团也大难。 蒸砂拟作饭，临渴始掘井。用力磨碌砖，那堪将作镜。 佛说元平等，总有真如性。但自审思量，不用闲争竞。 推寻世间事，子细总皆知。凡事莫容易，尽爱讨便宜。 护即弊成好，毁即是成非。故知杂滥口，背面总由伊。 冷暖我自量，不信奴唇皮。 蹭蹬诸贫士，饥寒成至极。闲居好作诗，札札用心力。 贱他言孰采，劝君休叹息。题安糊饼上，乞狗也不吃。 欲识生死譬，且将冰水比。水结即成冰，冰消返成水。 已死必应生，出生还复死。冰水不相伤，生死还双美。 寻思少年日，游猎向平陵。国使职非愿，神仙未足称。 联翩骑白马，喝兔放苍鹰。不觉大流落，皤皤谁见矜。 偃息深林下，从生是农夫。立身既质直，出语无谄谀。 保我不鉴璧，信君方得珠。焉能同泛滟，极目波上凫。 不须攻人恶，何用伐己善。行之则可行，卷之则可卷。 禄厚忧积大，言深虑交浅。闻兹若念兹，小子当自见。 富儿会高堂，华灯何炜煌。此时无烛者，心愿处其傍。 不意遭排遣，还归暗处藏。益人明讵损，顿讶惜余光。 世有聪明士，勤苦探幽文。三端自孤立，六艺越诸君。 神气卓然异，精彩超众群。不识个中意，逐境乱纷纷。 层层山水秀，烟霞锁翠微。岚拂纱巾湿，露沾蓑草衣。 足蹑游方履，手执古藤枝。更观尘世外，梦境复何为。 满卷才子诗，溢壶圣人酒。行爱观牛犊，坐不离左右。 霜露入茅檐，月华明瓮牖。此时吸两瓯，吟诗五百首。 施家有两儿，以艺干齐楚。文武各自备，托身为得所。 孟公问其术，我子亲教汝。秦卫两不成，失时成龃龉。 止宿鸳鸯鸟，一雄兼一雌。衔花相共食，刷羽每相随。 戏入烟霄里，宿归沙岸湄。自怜生处乐，不夺凤凰池。 或有衒行人，才艺过周孔。见罢头兀兀，看时身侗侗。 绳牵未肯行，锥刺犹不动。恰似羊公鹤，可怜生氃氋。 少小带经锄，本将兄共居。缘遭他辈责，剩被自妻疏。 抛绝红尘境，常游好阅书。谁能借斗水，活取辙中鱼。 变化计无穷，生死竟不止。三途鸟雀身，五岳龙鱼已。 世浊作羊兒羺，时清为騄耳。前回是富儿，今度成贫士。 书判全非弱，嫌身不得官。铨曹被拗折，洗垢觅疮瘢。 必也关天命，今冬更试看。盲儿射雀目，偶中亦非难。 贫驴欠一尺，富狗剩三寸。若分贫不平，中半富与困。 始取驴饱足，却令狗饥顿。为汝熟思量，令我也愁闷。 柳郎八十二，蓝嫂一十八。夫妻共百年，相怜情狡猾。 弄璋字乌虎免，掷瓦名婠妠。屡见枯杨荑，常遭青女杀。 大有饥寒客，生将兽鱼殊。长存磨石下，时哭路边隅。 累日空思饭，经冬不识襦。唯赍一束草，并带五升麸。 赫赫谁虎瓦肆，其酒甚浓厚。可怜高幡帜，极目平升斗。 何意讶不售，其家多猛狗。童子欲来沽，狗咬便是走。 吁嗟浊滥处，罗刹共贤人。谓是等流类，焉知道不亲。 狐假师子势，诈妄却称珍。铅矿入炉冶，方知金不知。 田家避暑月，斗酒共谁欢?杂杂排山果，疏疏围酒樽。 芦莦将代席，蕉叶且充盘。醉后支颐坐，须弥小弹丸。 个是何措大，时来省南院。年可三十余，曾经四五选。 囊里无青蚨，箧中有黄绢。行到食店前，不敢暂回面。 为人常吃用，爱意须悭惜。老去不自由，渐被他推斥。 送向荒山头，一生愿虚掷。亡羊罢补牢，失意终无极。 浪造凌霄阁，虚登百尺楼。养生仍夭命，诱读讵封侯。 不用从黄口，何须厌白头。未能端似箭，且莫曲如钩。 云山叠叠连天碧，路僻林深无客游。远望孤蟾明皎皎， 近闻群鸟语啾啾。老夫独坐栖青嶂，少室闲居任白头。 可叹往年与今日，无心还似水东流。 富贵疏亲聚，只为多钱米。贫贱骨肉离，非关少兄弟。 急须归去来，招贤阁未启。浪行朱雀街，踏破皮鞋底。 我见一痴汉，仍居三两妇。养得八九儿，总是随宜手。 丁防是新差，资财非旧有。黄蘖作驴鞦，始知苦在后。 新谷尚未熟，旧谷今已无。就贷一斗许，门外立踟蹰。 夫出教问妇，妇出遣问夫。悭惜不救乏，财多为累愚。 大有好笑事，略陈三五个。张公富奢华，孟子贫轗轲。 只取侏儒饱，不怜方朔饿。巴歌唱者多，白雪无人和。 老翁娶少妇，发白妇不耐。老婆嫁少夫，面黄夫不爱。 老翁娶老婆，一一无弃背。少妇嫁少夫，两两相怜态。 雍容美少年，博览诸经史。尽号曰先生，皆称为学士。 未能得官职，不解秉耒耜。冬披破布衫，盖是书误己。 鸟语情不堪，其时卧草庵。樱桃红烁烁，杨柳正毵毵。 旭日衔青嶂，晴云洗渌潭。谁知出尘俗，驭上寒山南。 昨日何悠悠，场中可怜许。上为桃李径，下作兰荪渚。 复有绮罗人，舍中翠毛羽。相逢欲相唤，脉脉不能语。 丈夫莫守困，无钱须经纪。养得一牸牛，生得五犊子。 犊子又生儿，积数无穷已。寄语陶朱公，富与君相似。 之子何惶惶，卜居须自审。南方瘴疠多，北地风霜甚。 荒陬不可居，毒川难可饮。魂兮归去来，食我家园葚。 昨夜梦还家，见妇机中织。驻梭如有思，擎梭似无力。 呼之回面视，况复不相识。应是别多年，鬓毛非旧色。 人生不满百，常怀千载忧。自身病始可，又为子孙愁。 下视禾根土，上看桑树头。秤锤落东海，到底始知休。 世有一等流，悠悠似木头。出语无知解，云我百不忧。 问道道不会，问佛佛不求。子细推寻著，茫然一场愁。 董郎年少时，出入帝京里。衫作嫩鹅黄，容仪画相似。 常骑踏雪马，拂拂红尘起。观者满路傍，个是谁家子? 个是谁家子，为人大被憎。痴心常愤愤，肉眼醉瞢瞢。 见佛不礼佛，逢僧不施僧。唯知打大脔，除此百无能。 人以身为本，本以心为柄。本在心莫邪，心邪丧本命。 未能免此殃，何言懒照镜。不念金刚经，却令菩萨病。 城北仲家翁，渠家多酒肉。仲翁妇死时，吊客满堂屋。 仲翁自身亡，能无一人哭。吃他杯脔者，何太冷心腹。 下愚读我诗，不解却嗤诮。中庸读我诗，思量云甚要。 上贤读我诗，把著满面笑。杨修见幼妇，一览便知妙。 自有悭惜人，我非悭惜辈。衣单为舞穿，酒尽缘歌啐。 当取一腹饱，莫令两脚儽。蓬蒿钻髑髅，此日君应悔。 我行经古坟，泪尽嗟存没。冢破压黄肠，棺穿露白骨。 奇欠斜有瓮瓶，掁拨无簪笏。风至揽其中，灰尘乱土孛土孛。 夕阳赫西山，草木光晔晔。复有朦胧处，松萝相连接。 此中多伏虎，见我奋迅鬣。手中无寸刃，争不惧慑慑。 出身既扰扰，世事非一状。未能舍流俗，所以相追访。 昨吊徐五死，今送刘三葬。终日不得闲，为此心凄怆。 有乐且须乐，时哉不可失。虽云一百年，岂满三万日。 寄世是须臾，论钱莫啾唧。孝经末后章，委曲陈情毕。 独坐常忽忽，情怀何悠悠。山腰云缦缦，谷口风飕飕。 猿来树袅袅，鸟入林啾啾。时催鬓飒飒，岁尽老惆惆。 一人好头肚，六艺尽皆通。南见驱归北，西风趁向东。 长漂如泛萍，不息似飞蓬。问是何等色，姓贫名曰穷。 他贤君即受，不贤君莫与。君贤他见容，不贤他亦拒。 嘉善矜不能，仁徒方得所。劝逐子张言，抛却卜商语。 俗薄真成薄，人心个不同。殷翁笑柳老，柳老笑殷翁。 何故两相笑，俱行譣诐中。装车竞嵽嵲，翻载各泷涷。 是我有钱日，恒为汝贷将。汝今既饱暖，见我不分张。 须忆汝欲得，似我今承望。有无更代事，劝汝熟思量。 人生一百年，佛说十二部。慈悲如野鹿，瞋忿似家狗。 家狗趁不去，野鹿常好走。欲伏猕猴心，须听狮子吼。 教汝数般事，思量知我贤。极贫忍卖屋，才富须买田。 空腹不得走，枕头须莫眠。此言期众见，挂在日东边。 寒山多幽奇，登者皆恒慑。月照水澄澄，风吹草猎猎。 凋梅雪作花，杌木云充叶。触雨转鲜灵，非晴不可涉。 有树先林生，计年逾一倍。根遭陵谷变，叶被风霜改。 咸笑外凋零，不怜内文采。皮肤脱落尽，唯有贞实在。 寒山有裸虫，身白而头黑。手把两卷书，一道将一德。 住不安釜灶，行不赍衣裓。常持智慧剑，拟破烦恼贼。 有人畏白首，不肯舍朱绂。采药空求仙，根苗乱挑掘。 数年无效验，痴意瞋怫郁。猎师披袈裟，元非汝使物。 昔时可可贫，今朝最贫冻。作事不谐和，触途成倥偬。 行泥屡脚屈，坐社频腹痛。失却斑猫儿，老鼠围饭瓮。 我见世间人，堂堂好仪相。不报父母恩，方寸底模样。 欠负他人钱，蹄穿始惆怅。个个惜妻儿，爷娘不供养。 兄弟似冤家，心中长怅怏，忆昔少年时，求神愿成长。 今为不孝子，世间多此样。买肉自家噇，抹觜道我畅。 自逞说喽罗，聪明无益当。牛头努目瞋，出去始时晌。 择佛烧好香，拣僧归供养。罗汉门前乞，趁却闲和尚。 不悟无为人，从来无相状。封疏请名僧，儭钱两三样。 云光好法师，安角在头上。汝无平等心，圣贤俱不降。 凡圣皆混然，劝君休取相。我法妙难思，天龙尽回向。 我今稽首礼，无上法中王。慈悲大喜舍，名称满十方。 众生作依怙，智慧身金刚。顶礼无所著，我师大法王。 可贵天然物，独一无伴侣。觅他不可见，出入无门户。 促之在方寸，延之一切处。你若不信爱，相逢不相遇。 余家有一窟，窟中无一物。净洁空堂堂，光华明日日。 蔬食养微躯，布裘遮幻质。任你千圣现，我有天真佛。 男儿大丈夫，作事莫莽卤。劲挺铁石心，直取菩提路。 邪路不用行，行之枉辛苦。不要求佛果，识取心王主。 粤自居寒山，曾经几万载。任运遁林泉，栖迟观自在。 寒岩人不到，白云常叆叇。细草作卧褥，青天为被盖。 快活枕石头，天地任变改。 可重是寒山，白云常自闲。猿啼畅道内，虎啸出人间。 独步石可履，孤吟藤好攀。松风清飒飒，鸟语声口宫口宫。 闲自访高僧，烟山万万层。师亲指归路，月挂一轮灯。 闲游华顶上，日朗昼光辉。四顾晴空里，白云同鹤飞。 世有多事人，广学诸知见。不识本真性，与道转悬远。 若能明实相，岂用陈虚愿。一念了自心，开佛之知见。 寒山有一宅，宅中无阑隔。六门左右通，堂中见天碧。 房房虚索索，东壁打西壁。其中一物无，免被人来惜。 寒到烧软火，饥来煮菜吃。不学田舍翁，广置牛庄宅。 尽作地狱业，一入何曾极。好好善思量，思量知轨则。 侬家暂下山，入到城隍里。逢见一群女，端正容貌美。 头戴蜀样花，燕脂涂粉腻。金钏镂银朵，罗衣绯红紫。 朱颜类神仙，香带氛氲气。时人皆顾盼，痴爱染心意。 谓言世无双，魂影随他去。狗咬枯骨头，虚自舐唇齿。 不解返思量，与畜何曾异。今成白发婆，老陋若精魅。 无始由狗心，不超解脱地。 一自遁寒山，养命餐山果。平生何所忧，此世随缘过。 日月如逝川，光阴石中火。任你天地移，我畅岩中坐。 我见世间人，茫茫走路尘。不知此中事，将何为去津。 荣华能几日，眷属片时亲。纵有千斤金，不如林下贫。 自闻梁朝日，四依诸贤士。宝志万回师，四仙傅大士。 显扬一代教，作时如来使。造建僧伽蓝，信心归佛理。 虽乃得如斯，有为多患累。与道殊悬远，折西补东尔。 不达无为功，损多益少利。有声而无形，至今何处去。 吁嗟贫复病，为人绝友亲。瓮里长无饭，甑中屡生尘。 蓬庵不免雨，漏榻劣容身。莫怪今憔悴，多愁定损人。 养女畏太多，已生须训诱。捺头遣小心，鞭背令缄口。 未解乘机杼，那堪事箕帚。张婆语驴驹，汝大不如母。 秉志不可卷，须知我匪席。浪造山林中，独卧盘陀石。 辩士来劝余，速令受金璧。凿墙植蓬蒿，若此非有益。 以我栖迟处，幽深难可论。无风萝自动，不雾竹长昏。 涧水缘谁咽，山云忽自屯。午时庵内坐，始觉日头暾。 忆昔遇逢处，人间逐胜游。乐山登万仞，爱水泛千舟。 送客琵琶谷，携琴鹦鹉洲。焉知松树下，抱膝冷飕飕。 报汝修道者，进求虚劳神。人有精灵物，无字复无文。 呼时历历应，隐处不居存。叮咛善保护，勿令有点痕。 去年春鸟鸣，此时思弟兄。今年秋菊烂，此时思发生。 绿水千肠咽，黄云四面平。哀哉百年内，肠断忆咸京。 多少天台人，不识寒山子。莫知真意度，唤作闲言语。 一住寒山万事休，更无杂念挂心头。 闲于石壁题诗句，任运还同不系舟。 可惜百年屋，左倒右复倾。墙壁分散尽，木植乱差横。 砖瓦片片落，朽烂不堪停。狂风吹蓦榻，再竖卒难成。 精神殊爽爽，形貌极堂堂。能射穿七札，读书览五行。 经眠虎头枕，昔坐象牙床。若无一堵物，不啻冷如霜。 笑我田舍儿，头颊底絷涩。巾子未曾高，腰带长时急。 非是不及时，无钱趁不及。一日有钱财，浮图顶上立。 买肉血耳舌耳舌，买鱼跳鱍鱍。君身招罪累，妻子成快活。 才死渠便嫁，他人谁敢遏。一朝如破床，两个当头脱。 客难寒山子，君诗无道理。吾观乎古人，贫贱不为耻。 应之笑此言，谈何疏阔矣。愿君似今日，钱是急事尔。 从生不往来，至死无仁义。言既有枝叶，心怀便险诐。 若其开小道，缘此生大伪。诈说造云梯，削之成棘刺。 一瓶铸金成，一瓶埏泥出。二瓶任君看，那个瓶牢实? 欲知瓶有二，须知业非一。将此验生因，修行在今日。 摧残荒草庐，其中烟火蔚。借问群小儿，生来凡几日。 门外有三车，迎之不肯出。饱食腹膨脝，个是痴顽物。 有身与无身，是我复非我。如此审思量，迁延倚岩坐。 足间青草生，顶上红尘堕。已见俗中人，灵床施酒果。 昨见河边树，摧残不可论。二三余干在，千万斧刀痕。 霜凋萎疏叶，波冲枯朽根。生处当如此，何用怨乾坤。 余见僧繇性希奇，巧妙间生梁朝时。道子飘然为殊特， 二公善绘手毫挥。逞画图真意气异，龙行鬼走神巍巍。 饶邈虚空写尘迹，无因画得志公师。 久住寒山凡几秋，独吟歌曲绝无忧。蓬扉不掩常幽寂， 泉涌甘浆长自流。石室地炉砂鼎沸，松黄柏茗乳香瓯。 饥餐一粒伽陀药，心地调和倚石头。 丹丘迥耸与云齐，空里五峰遥望低。雁塔高排出青嶂， 禅林古殿入虹蜺。风摇松叶赤城秀，雾吐中岩仙路迷。 碧落千山万仞现，藤萝相接次连溪。 千生万死凡几生，生死来去转迷情。 不识心中无价宝，犹似盲驴信脚行。 老病残年百有余，面黄头白好山居。布裘拥质随缘过， 岂羡人间巧样模。心神用尽为名利，百种贪婪进己躯。 浮生幻化如灯烬，冢内埋身是有无。 世间何事最堪嗟，尽是三途造罪楂。不学白云岩下客， 一条寒衲是生涯。秋到任他林落叶，春来从你树开花。 三界横眠闲无事，明月清风是我家。 昔年曾到大海游，为采摩尼誓恳求。直到龙宫深密处， 金关锁断主神愁。龙王守护安耳里，剑客星挥无处搜。 贾客却归门内去，明珠元在我心头。 众星罗列夜明深，岩点孤灯月未沈。 圆满光华不磨莹，挂在青天是我心。 千年石上古人踪，万丈岩前一点空。 明月照时常皎洁，不劳寻讨问西东。 寒山顶上月轮孤，照见晴空一物无。 可贵天然无价宝，埋在五阴溺身躯。 我向前溪照碧流，或向岩边坐盘石。 心似孤云无所依，悠悠世事何须觅。 我家本住在寒山，石岩栖息离烦缘。泯时万象无痕迹， 舒处周流遍大千。光影腾辉照心地，无有一法当现前。 方知摩尼一颗珠，解用无方处处圆。 世人何事可吁嗟，苦乐交煎勿底涯。生死往来多少劫， 东西南北是谁家。张王李赵权时姓，六道三途事似麻。 只为主人不了绝，遂招迁谢逐迷邪。 余家本住在天台，云路烟深绝客来。千仞岩峦深可遁， 万重谿涧石楼台。桦巾木屐沿流步，布裘藜杖绕山回。 自觉浮生幻化事，逍遥快乐实善哉。 怜底众生病，餐尝略不厌。蒸豚搵蒜酱，炙鸭点椒盐。 去骨鲜鱼脍，兼皮熟肉脸。不知他命苦，只取自家甜。 读书岂免死，读书岂免贫。何以好识字，识字胜他人。 丈夫不识字，无处可安身。黄连搵蒜酱，忘计是苦辛。 我见瞒人汉，如篮盛水走。一气将归家，篮里何曾有。 我见被人瞒，一似园中韭。日日被刀伤，天生还自有。 不见朝垂露，日烁自消除。人身亦如此，阎浮是寄居。 切莫因循过，且令三毒祛。菩提即烦恼，尽令无有余。 水清澄澄莹，彻底自然见。心中无一事，水清众兽现。 心若不妄起，永劫无改变。若能如是知，是知无背面。 自从到此天台境，经今早度几冬春。 山水不移人自老，见却多少后生人。 说食终不饱，说衣不免寒。饱吃须是饭，著衣方免寒。 不解审思量，只道求佛难。回心即是佛，莫向外头看。 可畏轮回苦，往复似翻尘。蚁巡环未息，六道乱纷纷。 改头换面孔，不离旧时人。速了黑暗狱，无令心性昏。 可畏三界轮，念念未曾息。才始似出头，又却遭沈溺。 假使非非想，盖缘多福力。争似识真源，一得即永得。 昨日游峰顶，下窥千尺崖。临危一株树，风摆两枝开。 雨漂即零落，日晒作尘埃。嗟见此茂秀，今为一聚灰。 自古多少圣，叮咛教自信。人根性不等，高下有利钝。 真佛不肯认，置功枉受困。不知清净心，便是法王印。 我闻天台山，山中有琪树。永言欲攀之，莫晓石桥路。 缘此生悲叹，幸居将已慕。今日观镜中，飒飒鬓垂素。 养子不经师，不及都亭鼠。何曾见好人，岂闻长者语。 为染在薰莸，应须择朋侣。五月贩鲜鱼，莫教人笑汝。 徒闭蓬门坐，频经石火迁。唯闻人作鬼，不见鹤成仙。 念此那堪说，随缘须自怜。回瞻郊郭外，古墓犁为田。 时人见寒山，各谓是风颠。貌不起人目，身唯布裘缠。 我语他不会，他语我不言。为报往来者，可来保寒山。 自在白云间，从来非买山。下危须策杖，上险捉藤攀。 涧底松常翠，谿边石自斑。友朋虽阻绝，春至鸟口宫口宫。 我在村中住，众推无比方。昨日到城下，却被狗形相。 或嫌袴太窄，或说衫少长。挛却鹞子眼，雀儿舞堂堂。 死生元有命，富贵本由天。此是古人语，吾今非谬传。 聪明好短命，痴騃却长年。钝物丰财宝，醒醒汉无钱。 国以人为本，犹如树因地。地厚树扶疏，地薄树憔悴。 不得露其根，枝枯子先坠。决陂以取鱼，是取一期利。 众生不可说，何意许颠邪。面上两恶鸟，心中三毒蛇。 是渠作障碍，使你事烦拏。举手高弹指，南无佛陀耶。 自乐平生道，烟萝石洞间。野情多放旷，长伴白云间。 有路不通世，无心孰可攀。石床孤夜坐，圆月上寒山。 大海水无边，鱼龙万万千。递互相食啖，冗冗痴肉团。 为心不了绝，妄想起如烟。性月澄澄朗，廓尔照无边。 自见天台顶，孤高出众群。风摇松竹韵，月现海潮频。 下望青山际，谈玄有白云。野情便山水，本志慕道伦。 三五痴后生，作事不真实。未读十卷书，强把雌黄笔。 将他儒行篇，唤作贼盗律。脱体似蟫虫，咬破他书帙。 心高如山岳，人我不伏人。解讲围陀典，能谈三教文。 心中无惭愧，破戒违律文。自言上人法，称为第一人。 愚者皆赞叹，智者抚掌笑。阳焰虚空花，岂得免生老。 不如百不解，静坐绝忧恼。 如许多宝贝，海中乘坏舸。前头失却桅，后头又无柁。 宛转任风吹，高低随浪簸。如何得到岸，努力莫端坐。 我见凡愚人，多畜资财谷。饮酒食生命，谓言我富足。 莫知地狱深，唯求上天福。罪业如毗富，岂得免灾毒。 财主忽然死，争共当头哭。供僧读文疏，空是鬼神禄。 福田一个无，虚设一群秃。不如早觉悟，莫作黑暗狱。 狂风不动树，心真无罪福。寄语冗冗人，叮咛再三读。 劝你三界子，莫作勿道理。理短被他欺，理长不奈你。 世间浊滥人，恰似黍粘子。不见无事人，独脱无能比。 早须返本源，三界任缘起。清净入如流，莫饮无明水。 三界人蠢蠢，六道人茫茫。贪财爱淫欲，心恶若豺狼。 地狱如箭射，极苦若为当。兀兀过朝夕，都不别贤良。 好恶总不识，犹如猪及羊。共语如木石，嫉妒似颠狂。 不自见己过，如猪在圈卧。不知自偿债，却笑牛牵磨。 人生在尘蒙，恰似盆中虫。终日行绕绕，不离其盆中。 神仙不可得，烦恼计无穷。岁月如流水，须臾作老翁。 寒山出此语，复似颠狂汉。有事对面说，所以足人怨。 心真出语直，直心无背面。临死度奈河，谁是喽罗汉。 冥冥泉台路，被业相拘绊。 我见多知汉，终日用心神。岐路逞喽罗，欺谩一切人。 唯作地狱滓，不修正直因。忽然无常至，定知乱纷纷。 寄语诸仁者，复以何为怀。达道见自性，自性即如来。 天真元具足，修证转差回。弃本却逐末，只守一场呆。 世有一般人，不恶又不善。不识主人公，随客处处转。 因循过时光，浑是痴肉脔。虽有一灵台，如同客作汉。 常闻释迦佛，先受然灯记。然灯与释迦，只论前后智。 前后体非殊，异中无有异。一佛一切佛，心是如来地。 常闻国大臣，朱紫簪缨禄。富贵百千般，贪荣不知辱。 奴马满宅舍，金银盈帑屋。痴福暂时扶，埋头作地狱。 忽死万事休，男女当头哭。不知有祸殃，前路何疾速。 家破冷飕飕，食无一粒粟。冻饿苦凄凄，良由不觉触。 上人心猛利，一闻便知妙。中流心清净，审思云甚要。 下士钝暗痴，顽皮最难裂。直待血淋头，始知自摧灭。 看取开眼贼，闹市集人决。死尸弃如尘，此时向谁说。 男儿大丈夫，一刀两段截。人面禽兽心，造作何时歇。 我有六兄弟，就中一个恶。打伊又不得，骂伊又不著。 处处无奈何，耽财好淫杀。见好埋头爱，贪心过罗刹。 阿爷恶见伊，阿娘嫌不悦。昨被我捉得，恶骂恣情掣。 趁向无人处，一一向伊说。汝今须改行，覆车须改辙。 若也不信受，共汝恶合杀。汝受我调伏，我共汝觅活。 从此尽和同，如今过菩萨。学业攻炉冶，炼尽三山铁。 至今静恬恬，众人皆赞说。 昔日极贫苦，夜夜数他宝。今日审思量，自家须营造。 掘得一宝藏，纯是水精珠。大有碧眼胡，密拟买将去。 余即报渠言，此珠无价数。 一生慵懒作，憎重只便轻。他家学事业，余持一卷经。 无心装褾轴，来去省人擎。应病则说药，方便度众生。 但自心无事，何处不惺惺。 我见出家人，不入出家学。欲知真出家，心净无绳索。 澄澄孤玄妙，如如无倚托。三界任纵横，四生不可泊。 无为无事人，逍遥实快乐。 昨到云霞观，忽见仙尊士。星冠月帔横，尽云居山水。 余问神仙术，云道若为比。谓言灵无上，妙药心神秘。 守死待鹤来，皆道乘鱼去。余乃返穷之，推寻勿道理。 但看箭射空，须臾还坠地。饶你得仙人，恰似守尸鬼。 心月自精明，万象何能比。欲知仙丹术，身内元神是。 莫学黄巾公，握愚自守拟。 余家有一宅，其宅无正主。地生一寸草，水垂一滴露。 火烧六个贼，风吹黑云雨。子细寻本人，布裹真珠尔。 传语诸公子，听说石齐奴。僮仆八百人，水碓三十区。 舍下养鱼鸟，楼上吹笙竽。伸头临白刃，痴心为绿珠。 何以长惆怅，人生似朝菌。那堪数十年，亲旧凋落尽。 以此思自哀，哀情不可忍。奈何当奈何，托体归山隐。 褴缕关前业，莫诃今日身。若言由冢墓，个是极痴人。 到头君作鬼，岂令男女贫。皎然易解事，作么无精神。 我见黄河水，凡经几度清。水流如急箭，人世若浮萍。 痴属根本业，无明烦恼坑。轮回几许劫，只为造迷盲。 二仪既开辟，人乃居其中。迷汝即吐雾，醒汝即吹风。 惜汝即富贵，夺汝即贫穷。碌碌群汉子，万事由天公。 余劝诸稚子，急离火宅中。三车在门外，载你免飘蓬。 露地四衢坐，当天万事空。十方无上下，来去任西东。 若得个中意，纵横处处通。 可叹浮生人，悠悠何日了。朝朝无闲时，年年不觉老。 总为求衣食，令心生烦恼。扰扰百千年，去来三恶道。 时人寻云路，云路杳无踪。山高多险峻，涧阔少玲珑。 碧嶂前兼后，白云西复东。欲知云路处，云路在虚空。 寒山栖隐处，绝得杂人过。时逢林内鸟，相共唱山歌。 瑞草联谿谷，老松枕嵯峨。可观无事客，憩歇在岩阿。 五岳俱成粉，须弥一寸山。大海一滴水，吸入在心田。 生长菩提子，遍盖天中天。语汝慕道者，慎莫绕十缠。 无衣自访觅，莫共狐谋裘。无食自采取，莫共羊谋羞。 借皮兼借肉，怀叹复怀愁。皆缘义失所，衣食常不周。 自羡山间乐，逍遥无倚托。逐日养残躯，闲思无所作。 时披古佛书，往往登石阁。下窥千尺崖，上有云盘泊。 寒月冷飕飕，身似孤飞鹤。 我见转轮王，千子常围绕。十善化四天，庄严多七宝。 七宝镇随身，庄严甚妙好。一朝福报尽，犹若栖芦鸟。 还作牛领虫，六趣受业道。况复诸凡夫，无常岂长保。 生死如旋火，轮回似麻稻。不解早觉悟，为人枉虚老。 平野水宽阔，丹丘连四明。仙都最高秀，群峰耸翠屏。 远远望何极，矹矹势相迎。独标海隅外，处处播嘉名。 可贵一名山，七宝何能比。松月飕飕冷，云霞片片起。 匼匝几重山，回还多少里。谿涧静澄澄，快活无穷已。 我见世间人，生而还复死。昨朝犹二八，壮气胸襟士。 如今七十过，力困形憔悴。恰似春日花，朝开夜落尔。 迥耸霄汉外，云里路岧峣。瀑布千丈流，如铺练一条。 下有栖心窟，横安定命桥。雄雄镇世界，天台名独超。 盘陀石上坐，谿涧冷凄凄。静玩偏嘉丽，虚岩蒙雾迷。 怡然憩歇处，日斜树影低。我自观心地，莲花出淤泥。 隐士遁人间，多向山中眠。青萝疏麓麓，碧涧响联联。 腾腾且安乐，悠悠自清闲。免有染世事，心静如白莲。 寄语食肉汉，食时无逗遛。今生过去种，未来今日修。 只取今日美，不畏来生忧。老鼠入饭瓮，虽饱难出头。 自从出家后，渐得养生趣。伸缩四肢全，勤听六根具。 褐衣随春冬，粝食供朝暮。今日恳恳修，愿与佛相遇。 五言五百篇，七字七十九。三字二十一，都来六百首。 一例书岩石，自夸云好手。若能会我诗，真是如来母。 世事绕悠悠，贪生早晚休。研尽大地石，何时得歇头。 四时周变易，八节急如流。为报火宅主，露地骑白牛。 可笑五阴窟，四蛇共同居。黑暗无明烛，三毒递相驱。 伴党六个贼，劫掠法财珠。斩却魔军辈，安泰湛如苏。 常闻汉武帝，爰及秦始皇。俱好神仙术，延年竟不长。 金台既摧折，沙丘遂灭亡。茂陵与骊岳，今日草茫茫。 忆得二十年，徐步国清归。国清寺中人，尽道寒山痴。 痴人何用疑，疑不解寻思。我尚自不识，是伊争得知。 低头不用问，问得复何为。有人来骂我，分明了了知。 虽然不应对，却是得便宜。 语你出家辈，何名为出家。奢华求养活，继缀族姓家。 美舌甜唇觜，谄曲心钩加。终日礼道场，持经置功课。 炉烧神佛香，打钟高声和。六时学客舂，昼夜不得卧。 只为爱钱财，心中不脱洒。见他高道人，却嫌诽谤骂。 驴屎比麝香，苦哉佛陀耶。又见出家儿，有力及无力。 上上高节者，鬼神钦道德。君王分辇坐，诸侯拜迎逆。 堪为世福田，世人须保惜。下下低愚者，诈现多求觅。 浊滥即可知，愚痴爱财色。著却福田衣，种田讨衣食。 作债税牛犁，为事不忠直。朝朝行弊恶，往往痛臀脊。 不解善思量，地狱苦无极。一朝著病缠，三年卧床席。 亦有真佛性，翻作无明贼。南无佛陀耶，远远求弥勒。 寒岩深更好，无人行此道。白云高岫闲，青嶂孤猿啸。 我更何所亲，畅志自宜老。形容寒暑迁，心珠甚可保。 岩前独静坐，圆月当天耀。万象影现中，一轮本无照。 廓然神自清，含虚洞玄妙。因指见其月，月是心枢要。 本志慕道伦，道伦常获亲。时逢杜源客，每接话禅宾。 谈玄月明夜，探理日临晨。万机俱泯迹，方识本来人。 元非隐逸士，自号山林人。仕鲁蒙帻帛，且爱裹疏巾。 道有巢许操，耻为尧舜臣。猕猴罩帽子，学人避风尘。 自古诸哲人，不见有长存。生而还复死，尽变作灰尘。 积骨如毗富，别泪成海津。唯有空名在，岂免生死轮。 今日岩前坐，坐久烟云收。一道清溪冷，千寻碧嶂头。 白云朝影静，明月夜光浮。身上无尘垢，心中那更忧。 千云万水间，中有一闲士。白日游青山，夜归岩下睡。 倏尔过春秋，寂然无尘累。快哉何所依，静若秋江水。 劝你休去来，莫恼他阎老。失脚入三途，粉骨遭千捣。 长为地狱人，永隔今生道。勉你信余言，识取衣中宝。 世间一等流，诚堪与人笑。出家弊己身，诳俗将为道。 虽著离尘衣，衣中多养蚤。不如归去来，识取心王好。 高高峰顶上，四顾极无边。独坐无人知，孤月照寒泉。 泉中且无月，月自在青天。吟此一曲歌，歌终不是禅。 有个王秀才，笑我诗多失。云不识蜂腰，仍不会鹤膝。 平侧不解压，凡言取次出。我笑你作诗，如盲徒咏日。 我住在村乡，无爷亦无娘。无名无姓第，人唤作张王。 并无人教我，贫贱也寻常。自怜心的实，坚固等金刚。 寒山出此语，此语无人信。蜜甜足人尝，黄蘖苦难近。 顺情生喜悦，逆意多瞋恨。但看木傀儡，弄了一场困。 我见人转经，依他言语会。口转心不转，心口相违背。 心真无委曲，不作诸缠盖。但且自省躬，莫觅他替代。 可中作得主，是知无内外。 寒山唯白云，寂寂绝埃尘。草座山家有，孤灯明月轮。 石床临碧沼，虎鹿每为邻。自羡幽居乐，长为象外人。 鹿生深林中，饮水而食草。伸脚树下眠，可怜无烦恼。 系之在华堂，肴膳极肥好。终日不肯尝，形容转枯槁。 花上黄莺子，口宫口宫声可怜，美人颜似玉，对此弄鸣弦。 玩之能不足，眷恋在龆年。花飞鸟亦散，洒泪秋风前。 栖迟寒岩下，偏讶最幽奇。携篮采山茹，挈笼摘果归。 蔬斋敷茅坐，啜啄食紫芝。清沼濯瓢钵，杂和煮稠稀。 当阳拥裘坐，闲读古人诗。 昔日经行处，今复七十年。故人无来往，埋在古冢间。 余今头已白，犹守片云山。为报后来子，何不读古言。 欲向东岩去，于今无量年。昨来攀葛上，半路困风烟。 径窄衣难进，苔粘履不全。住兹丹桂下，且枕白云眠。 我见利智人，观者便知意。不假寻文字，直入如来地。 心不逐诸缘，意根不妄起。心意不生时，内外无余事。 身著空花衣，足蹑龟毛履。手把兔角弓，拟射无明鬼。 君看叶里花，能得几时好。今日畏人攀，明朝待谁扫。 可怜娇艳情，年多转成老。将世比于花，红颜岂长保。 画栋非吾宅，松林是我家。一生俄尔过，万事莫言赊。 济渡不造筏，漂沦为采花。善根今未种，何日见生芽。 出生三十年，当游千万里。行江青草合，入塞红尘起。 炼药空求仙，读书兼咏史。今日归寒山，枕流兼洗耳。 寒山无漏岩，其岩甚济要。八风吹不动，万古人传妙。 寂寂好安居，空空离讥诮。孤月夜长明，圆日常来照。 虎丘兼虎谿，不用相呼召。世间有王傅，莫把同周邵。 我自遁寒岩，快活长歌笑。 沙门不持戒，道士不服药。自古多少贤，尽在青山脚。 有人笑我诗，我诗合典雅。不烦郑氏笺，岂用毛公解。 不恨会人稀，只为知音寡。若遣趁宫商，余病莫能罢。 忽遇明眼人，即自流
```

[唐] 吕岩 《七言》
```
金丹一粒定长生，须得真铅炼甲庚。火取南方赤凤髓， 水求北海黑龟精。鼎追四季中央合，药遣三元八卦行。
```
```
斋戒兴功成九转，定应入口鬼神惊。 功满来来际会难，又闻东去上仙坛。杖头春色一壶酒， 顶上云攒五岳冠。饮酒龟儿人不识，烧山符子鬼难看。 先生去后身须老，乞与贫儒换骨丹。 碧潭深处一真人，貌似桃花体似银。鬓发未斑缘有术， 红颜不老为通神。蓬莱要去如今去，架上黄衣化作云。 任彼桑田变沧海，一丸丹药定千春。 炉养丹砂鬓不斑，假将名利住人间。已逢志士传神药， 又喜同流动笑颜。老子道经分付得，少微星许共相攀。 幸蒙上士甘捞摝，处世输君一个闲。 谁解长生似我哉，炼成真气在三台。尽知白日升天去， 刚逐红尘下世来。黑虎行时倾雨露，赤龙耕处产琼瑰。 只吞一粒金丹药，飞入青霄更不回。 乱云堆里表星都，认得深藏大丈夫。绿酒醉眠闲日月， 白蘋风定钓江湖。长将气度随天道，不把言词问世徒。 山水路遥人不到，茅君消息近知无。 鹤为车驾酒为粮，为恋长生不死乡。地脉尚能缩得短， 人年岂不展教长。星辰往往壶中见，日月时时衲里藏。 若欲时流亲得见，朝朝不离水银行。 灵芝无种亦无根，解饮能餐自返魂。但得烟霞供岁月， 任他乌兔走乾坤。婴儿只恋阳中母，姹女须朝顶上尊。 一得不回千古内，更无冢墓示儿孙。 世上何人会此言，休将名利挂心田。等闲倒尽十分酒， 遇兴高吟一百篇。物外烟霞为伴侣，壶中日月任婵娟。 他时功满归何处，直驾云车入洞天。 玄门帝子坐中央，得算明长感玉皇。枕上山河和雨露， 笛中日月混潇湘。坎男会遇逢金女，离女交腾嫁木郎。 真个夫妻齐守志，立教牵惹在阴阳。 遥指高峰笑一声，红霞紫雾面前生。每于廛市无人识， 长到山中有鹤行。时弄玉蟾驱鬼魅，夜煎金鼎煮琼英。 他时若赴蓬莱洞，知我仙家有姓名。 堪笑时人问我家，杖担云物惹烟霞。眉藏火电非他说， 手种金莲不自夸。三尺焦桐为活计，一壶美酒是生涯。 骑龙远出游三岛，夜久无人玩月华。 九曲江边坐卧看，一条长路入天端。庆云捧拥朝丹阙， 瑞气裴回起白烟。铅汞此时为至药，坎离今日结神丹。 功能济命长无老，只在人心不是难。 玄门玄理又玄玄，不死根元在汞铅。知是一般真个术， 调和六一也同天。玉京山上羊儿闹，金水河中石虎眠。 妙要能生觉本体，勤心到处自如然。 公卿虽贵不曾酬，说著仙乡便去游。为讨石肝逢蜃海， 因寻甜雪过瀛洲。山川醉后壶中放，神鬼闲来匣里收。 据见目前无个识，不如杯酒混凡流。 曾邀相访到仙家，忽上昆仑宴月华。玉女控拢苍獬豸， 山童提挈白虾蟆。时斟海内千年酒，惯摘壶中四序花。 今在人寰人不识，看看挥袖入烟霞。 火种丹田金自生，重重楼阁自分明。三千功行百旬见， 万里蓬莱一日程。羽化自应无鬼录，玉都长是有仙名。 今朝得赴瑶池会，九节幢幡洞里迎。 因看崔公入药镜，令人心地转分明。阳龙言向离宫出， 阴虎还于坎位生。二物会时为道本，五方行尽得丹名。 修真道士如知此，定跨赤龙归玉清。 浮生不实为轻忽，衲服深藏奇异骨。非是尘中不染尘， 焉得物外通无物。共语难兮情兀兀，独自行时轻拂拂。 一点刀圭五彩生，飞丹走入神仙窟。 莫怪爱吟天上诗，盖缘吟得世间稀。惯餐玉帝宫中饭， 曾著蓬莱洞里衣。马踏日轮红露卷，凤衔月角擘云飞。 何时再控青丝辔，又掉金鞭入紫微。 黄芽白雪两飞金，行即高歌醉即吟。日月暗扶君甲子， 乾坤自与我知音。精灵灭迹三清剑，风雨腾空一弄琴。 的当南游归甚处，莫交鹤去上天寻。 云鬓双明骨更轻，自言寻鹤到蓬瀛。日论药草皆知味， 问著神仙自得名。簪冷夜龙穿碧洞，枕寒晨虎卧银城。 来春又拟携筇去，为忆轩辕海上行。 龙精龟眼两相和，丈六男儿不奈何。九盏水中煎赤子， 一轮火内养黄婆。月圆自觉离天网，功满方知出地罗。 半醉好吞龙凤髓，劝君休更认弥陀。 强居此境绝知音，野景虽多不合吟。诗句若喧卿相口， 姓名还动帝王心。道袍薜带应慵挂，隐帽皮冠尚懒簪。 除此更无余个事，一壶村酒一张琴。 华阳山里多芝田，华阳山叟复延年。青松岩畔攀高干， 白云堆里饮飞泉。不寒不热神荡荡，东来西去气绵绵。 三千功满好归去，休与时人说洞天。 天生不散自然心，成败从来古与今。得路应知能出世， 迷途终是任埋沈。身边至药堪攻炼，物外丹砂且细寻。 咫尺洞房仙景在，莫随波浪没光阴。 自隐玄都不记春，几回沧海变成尘。玉京殿里朝元始， 金阙宫中拜老君。闷即驾乘千岁鹤，闲来高卧九重云。 我今学得长生法，未肯轻传与世人。 北帝南辰掌内观，潜通造化暗相传。金槌袖里居元宅， 玉户星宫降上玄。举世尽皆寻此道，谁人空里得玄关。 明明道在堪消息，日月滩头去又还。 日影元中合自然，奔雷走电入中原。长驱赤马居东殿， 大启朱门泛碧泉。怒拔昆吾歌圣化，喜陪孤月贺新年。 方知此是生生物，得在仁人始受传。 六龙齐驾得升乾，须觉潜通造化权。真道每吟秋月澹， 至言长运碧波寒。昼乘白虎游三岛，夜顶金冠立古坛。 一载已成千岁药，谁人将袖染尘寰。 五岳滩头景象新，仁人方达杳冥身。天纲运转三元净， 地脉通来万物生。自晓谷神通此道，谁将理性欲修真。 明明说向中黄路，霹雳声中自得神。 欲陪仙侣得身轻，飞过蓬莱彻上清。朱顶鹤来云外接， 紫鳞鱼向海中迎。姮娥月桂花先吐，王母仙桃子渐成。 下瞰日轮天欲晓，定知人世久长生。 四海皆忙几个闲，时人口内说尘缘。知君有道来山上， 何似无名住世间。十二楼台藏秘诀，五千言内隐玄关。 方知鼎贮神仙药，乞取刀圭一粒看。 割断繁华掉却荣，便从初得是长生。曾于锦水为蝉蜕， 又向蓬莱别姓名。三住住来无否泰，一尘尘在世人情。 不知功满归何处，直跨虬龙上玉京。 当年诗价满皇都，掉臂西归是丈夫。万顷白云独自有， 一枝丹桂阿谁无。闲寻渭曲渔翁引，醉上莲峰道士扶。 他日与君重际会，竹溪茅舍夜相呼。 金锤灼灼舞天阶，独自骑龙去又来。高卧白云观日窟， 闲眠秋月擘天开。离花片片乾坤产，坎蕊翻翻造化栽。 晚醉九岩回首望，北邙山下骨皑皑。 结交常与道情深，日日随他出又沈。若要自通云外鹤， 直须勤炼水中金。丹成只恐乾坤窄，饵了宁忧疾患侵。 未去瑶台犹混世，不妨杯酒喜闲吟。 因携琴剑下烟萝，何幸今朝喜暂过。貌相本来犹自可， 针医偏更效无多。仙经已读三千卷，古法曾持十二科。 些小道功如不信，金阶舍手试看么。 倾侧华阳醉再三，骑龙遇晚下南岩。眉因拍剑留星电， 衣为眠云惹碧岚。金液变来成雨露，玉都归去老松杉。 曾将铁镜照神鬼，霹雳搜寻火满潭。 铁镜烹金火满空，碧潭龙卧夕阳中。麒麟意合乾坤地， 獬豸机关日月东。三尺剑横双水岸，五丁冠顶百神宫。 闲铺羽服居仙窟，自著金莲造化功。 随缘信业任浮沈，似水如云一片心。两卷道经三尺剑， 一条藜杖七弦琴。壶中有药逢人施，腹内新诗遇客吟。 一嚼永添千载寿，一丸丹点一斤金。 琴剑酒棋龙鹤虎，逍遥落托永无忧。闲骑白鹿游三岛， 闷驾青牛看十洲。碧洞远观明月上，青山高隐彩云流。 时人若要还如此，名利浮华即便休。 紫极宫中我自知，亲磨神剑剑还飞。先差玉子开南殿， 后遣青龙入紫微。九鼎黄芽栖瑞凤，一躯仙骨养灵芝。 蓬莱不是凡人处，只怕愚人泄世机。 向身方始出埃尘，造化功夫只在人。早使亢龙抛地网， 岂知白虎出天真。绵绵有路谁留我，默默忘言自合神。 击剑夜深归甚处，披星带月折麒麟。 春尽闲闲过落花，一回舞剑一吁嗟。常忧白日光阴促， 每恨青天道路赊。本志不求名与利，元心只慕水兼霞。 世间万种浮沉事，达理谁能似我家。 日为和解月呼丹，华夏诸侯肉眼看。仁义异如胡越异， 世情难似泰衡难。八仙炼后钟神异，四海磨成照胆寒。 笑指不平千万万，骑龙抚剑九重关。 别来洛汭六东风，醉眼吟情慵不慵。摆撼乾坤金剑吼， 烹煎日月玉炉红。杖摇楚甸三千里，鹤翥秦烟几万重。 为报晋成仙子道，再期春色会稽峰。 发头滴血眼如镮，吐气云生怒世间。争耐不平千古事， 须期一诀荡凶顽。蛟龙斩处翻沧海，暴虎除时拔远山。 为灭世情兼负义，剑光腥染点痕斑。 雨雪霏霏天已暮。金钟满劝抚焦桐。诗吟席上未移刻， 剑舞筵前疾似风。何事行杯当午夜，忽然怒目便腾空。 不知谁是亏忠孝，携个人头入坐中。 未炼还丹且炼心，丹成方觉道元深。每留客有钱酤酒， 谁信君无药点金。洞里风雷归掌握，壶中日月在胸襟。 神仙事业人难会，养性长生自意吟。 铁牛耕地种金钱，刻石时童把贯穿。一粒粟中藏世界， 二升铛内煮山川。白头老子眉垂地，碧眼胡儿手指天。 若向此中玄会得，此玄玄外更无玄。 箕星昴宿下长天，凡景宁教不愕然。龙出水来鳞甲就， 鹤冲天气羽毛全。尘中教化千人眼，世上人知尔雅篇。 自是凡流福命薄，忍教微妙略轻传。 闲来掉臂入天门，拂袂徐徐撮彩云。无语下窥黄谷子， 破颜平揖紫霞君。拟登瑶殿参金母，回访瀛洲看日轮。 恰值嫦娥排宴会，瑶浆新熟味氤氲。 曾随刘阮醉桃源，未省人间欠酒钱。一领布裘权且当， 九天回日却归还。凤茸袄子非为贵，狐白裘裳欲比难。 只此世间无价宝，不凭火里试烧看。 因思往事却成憨，曾读仙经第十三。武氏死时应室女， 陈王没后是童男。两轮日月从他载，九个山河一担担。 尽日无人话消息，一壶春酒且醺酣。 垂袖腾腾傲世尘，葫芦携却数游巡。利名身外终非道， 龙虎门前辨取真。一觉梦魂朝紫府，数年踪迹隐埃尘。 华阴市内才相见，不是寻常卖药人。 万卷仙经三尺琴，刘安闻说是知音。杖头春色一壶酒， 炉内丹砂万点金。闷里醉眠三路口，闲来游钓洞庭心。 相逢相遇人谁识，只恐冲天没处寻。 曾战蚩尤玉座前，六龙高驾振鸣銮。如来车后随金鼓， 黄帝旂傍戴铁冠。醉捋黑须三岛黯，怒抽霜剑十洲寒。 轩辕世代横行后，直隐深岩久觅难。 头角苍浪声似钟，貌如冰雪骨如松。匣中宝剑时频吼， 袖里金锤逞露风。会饮酒时为伴侣，能行诗句便参同。 来年定赴蓬莱会，骑个生狞九色龙。 神仙暮入黄金阙，将相门关白玉京。可是洞中无好景， 为怜天下有众生。心琴际会闲随鹤，匣剑时磨待断鲸。 进退两楹俱未应，凭君与我指前程。 九鼎烹煎一味砂，自然火候放童花。星辰照出青莲颗， 日月能藏白马牙。七返返成生碧雾，九还还就吐红霞。 有人夺得玄珠饵，三岛途中路不赊。 天生一物变三才，交感阴阳结圣胎。龙虎顺行阴鬼去， 龟蛇逆往火龙来。婴儿日吃黄婆髓，姹女时餐白玉杯。 功满自然居物外，人间寒暑任轮回。 星辰聚会入离乡，日月盈亏助药王。三候火烧金鼎宝， 五符水炼玉壶浆。乾坤反覆龙收雾，卯酉相吞虎放光。 入室用机擒捉取，一丸丹点体纯阳。
```

[近代] 鲁迅 《惯于长夜过春时　》
```
惯于长夜过春时，挈妇将雏鬓有丝。 梦里依稀慈母泪，城头变幻大王旗。
```
```
忍看朋辈成新鬼，怒向刀丛觅小诗。 吟罢低眉无写处，月光如水照缁衣。
```

[魏晋] 陶渊明 《停云》
```
其一 霭霭停云，濛濛时雨(5)。
```
```
八表同昏，平路伊阻(6)。 静寄东轩，春醪独抚(7)。 良朋悠邈，搔首延伫(8)。 其二 停云霭霭，时雨濛濛。 八表同昏，平陆成江(9)。 有酒有酒，闲饮东窗。 愿言怀人，舟车靡从(10)。 其三 东园之树，枝条载荣(11)。 竞用新好，以招余情(12)。 人亦有言：日月于征(13)。 安得促席，说彼平生(14)。 其四 翩翩飞鸟，息我庭柯(15)。 敛翮闲止，好声相和(16)。 岂无他人，念子实多(17)。 愿言不获，抱恨如何(18)！
```

[魏晋] 陶渊明 《归园田居 其二》
```
野外罕人事，穷巷寡轮鞅。 白日掩荆扉，虚室绝尘想。
```
```
时复墟曲中，披草共来往。(墟曲中 一作：墟曲人) 相见无杂言，但道桑麻长。 桑麻日已长，我土日已广。 常恐霜霰至，零落同草莽。
```

[魏晋] 陶渊明 《饮酒 其三》
```
道丧向千载，人人惜其情。 有酒不肯饮，但顾世间名。
```
```
所以贵我身，岂不在一生？ 一生复能几，倏如流电惊。 鼎鼎百年内，持此欲何成！
```

[魏晋] 陶渊明 《饮酒 其四》
```
栖栖失群鸟，日暮犹独飞。 徘徊无定止，夜夜声转悲。
```
```
厉响思清远，去来何依依。 因值孤生松，敛翮遥来归。 劲风无荣木，此荫独不衰。 托身已得所，千载不相违。
```

[先秦] 诗经 《谷风》
```
习习谷风，维风及雨。将恐将惧，维予与女。 将安将乐，女转弃予。 习习谷风，维风及颓。将恐将惧，置予于怀。 将安将乐，弃予如遗。
```
```
习习谷风，维山崔嵬。无草不死，无木不萎。 忘我大德，思我小怨。
```

[宋] 苏轼 《于潜僧绿筠轩》
```
可使食无肉，不可居无竹。 无肉令人瘦，无竹令人俗。
```
```
人瘦尚可肥，士俗不可医。 旁人笑此言，似高还似痴。 若对此君仍大嚼，世间那有扬州鹤。
```

[先秦] 屈原 《九章之六 思美人》
```
思美人兮，揽涕而竚眙。 媒绝路阻兮，言不可结而诒。
```
```
蹇蹇之烦冤兮，陷滞而不发。 申旦以舒中情兮，志沉菀而莫达。 愿寄言于浮云兮，遇丰隆而不将。 因归鸟而致辞兮，羌迅高而难当。 高辛之灵盛兮，遭玄鸟而致诒。 欲变节以从俗兮，媿易初而屈志。 独历年而离愍兮，羌凭心犹未化。 宁隐闵而寿考兮，何变易之可为! 知前辙之不遂兮，未改此度。 车既覆而马颠兮，蹇独怀此异路。 勒骐骥而更驾兮，造父为我操之， 迁逡次而勿驱兮，聊假日以须是时。 指嶓冢之西隈兮，与纁黄以为期。 开春发岁兮，白日出之悠悠。 吾将荡志而愉乐兮，遵江夏以娱忧。 揽大薄之芳茝兮，搴长洲之宿莽。 惜吾不及古人兮，吾谁与玩此芳草? 解萹薄与杂菜兮，备以为交佩。 佩缤纷以缭转兮，遂萎绝而离异。 吾且儃徊以娱忧兮，观南人之变态。 窃快在中心兮，扬厥凭而不竢。 芳与泽其杂糅兮，羌芳华自中出。 纷郁郁其远蒸兮，满内而外扬。 情与质信可保兮，羌居蔽而闻章。 令薜荔以为理兮，惮举趾而缘木。 因芙蓉而为媒兮，惮褰裳而濡足。 登高吾不说兮，入下吾不能。 固朕形之不服兮，然容与而狐疑。 广遂前画兮，未改此度也。 命则处幽吾将罢兮，愿及白日之未暮也。 独茕茕而南行兮，思彭咸之故也。
```

[先秦] 屈原 《招魂》
```
朕幼清以廉洁兮，身服义而未沫。 主此盛德兮，牵于俗而芜秽。
```
```
上无所考此盛德兮，长离殃而愁苦。 帝告巫阳曰：“有人在下，我欲辅之。 魂魄离散，汝筮予之。” 巫阳对曰：“掌梦!上帝：其难从； 若必筮予之，恐后之谢，不能复用。” 巫阳焉乃下招曰：“魂兮归来! 去君之恒干，何为四方些? 舍君之乐处，而离彼不祥些。 魂兮归来!东方不可以托些。 长人千仞，惟魂是索些。 十日代出，流金铄石些。 彼皆习之，魂往必释些。 归来兮!不可以托些。 魂兮归来!南方不可以止些。 雕题黑齿，得人肉以祀，以其骨为醢些。 蝮蛇蓁蓁，封狐千里些。 雄虺九首，往来倏忽，吞人以益其心些。 归来兮!不可久淫些。 魂兮归来!西方之害，流沙千里些。 旋入雷渊，爢散而不可止些。 幸而得脱，其外旷宇些。 赤蚁若象，玄蜂若壶些。 五谷不生，丛菅是食些。 其土烂人，求水无所得些。 彷徉无所倚，广大无所极些。 归来兮!恐自遗贼些。 魂兮归来!北方不可以止些。 增冰峨峨，飞雪千里些。 归来兮!不可以久些。 魂兮归来!君无上天些。 虎豹九关，啄害下人些。 一夫九首，拔木九千些。 豺狼从目，往来侁侁些。 悬人以嬉，投之深渊些。 致命于帝，然后得瞑些。 归来!往恐危身些。 魂兮归来!君无下此幽都些。 土伯九约，其角觺觺些。 敦脄血拇，逐人伂駓駓些。 参目虎首，其身若牛些。 此皆甘人。 归来!恐自遗灾些。 魂兮归来!入修门些。 工祝招君，背行先些。 秦篝齐缕，郑绵络些。 招具该备，永啸呼些。 魂兮归来!反故居些。 天地四方，多贼奸些。 像设君室，静闲安些。 高堂邃宇，槛层轩些。 层台累榭，临高山些。 网户朱缀，刻方连些。 冬有宎厦，夏室寒些。 川谷径复，流潺湲些。 光风转蕙，汜崇兰些。 经堂入奥，朱尘筵些。 砥室翠翘，挂曲琼些。 翡翠珠被，烂齐光些。 蒻阿拂壁，罗帱张些。 纂组绮缟，结琦璜些。 室中之观，多珍怪些。 兰膏明烛，华容备些。 二八侍宿，射递代些。 九侯淑女，多迅众些。 盛鬋不同制，实满宫些。 容态好比，顺弥代些。 弱颜固植，謇其有意些。 姱容修态，絙洞房些。 蛾眉曼睩，目腾光些。 靡颜腻理，遗视矊些。 离榭修幕，侍君之闲些。 悲帷翠帐，饰高堂些。 红壁沙版，玄玉梁些。 仰观刻桷，画龙蛇些。 坐堂伏槛，临曲池些。 芙蓉始发，杂芰荷些。 紫茎屏风，文缘波些。 文异豹饰，侍陂陁些。 轩辌既低，步骑罗些。 兰薄户树，琼木篱些。 魂兮归来!何远为些。 室家遂宋，食多方些。 稻粢穱麦，挐黄梁些。 大苦咸酸，辛甘行些。 肥牛之腱，臑若芳些。 和酸若苦，陈吴羹些。 腼鳖炮羔，有柘浆些。 鹄酸臇凫，煎鸿鸧些。 露鸡臛蠵，厉而不爽些。 粔籹蜜饵，有餦餭些。 瑶浆蜜勺，实羽觞些。 挫糟冻饮，酎清凉些。 华酌既陈，有琼浆些。 归来反故室，敬而无防些。 肴羞未通，女乐罗些。 陈钟按鼓，造新歌些。 涉江采菱，发扬荷些。 美人既醉，朱颜酡些。 嬉光眇视，目曾波些。 被文服纤，丽而不奇些。 长发曼鬋，艳陆离些。 二八齐容，起郑舞些。 衽若交竿，抚案下些。 竽瑟狂会，搷鸣鼓些。 宫庭震惊，发激楚些。 吴歈蔡讴，奏大吕些。 士女杂坐，乱而不分些。 放陈组缨，班其相纷些。 郑卫妖玩，来杂陈些。 激楚之结，独秀先些。 菎蔽象棋，有六簙些。 分曹并进，遒相迫些。 成枭而牟，呼五白些。 晋制犀比，费白日些。 铿钟摇簴，揳梓瑟些。 娱酒不废，沈日夜些。 兰膏明烛，华灯错些。 结撰至思，兰芳假些。 人有所极，同心赋些。 酎饮尽欢，乐先故些。 魂兮归来!反故居些。 乱曰：献岁发春兮，汩吾南征。 菉蘋齐叶兮，白芷生。 路贯庐江兮，左长薄。 倚沼畦瀛兮，遥望博。 青骊结驷兮，齐千乘。 悬火延起兮，玄颜烝。 步及骤处兮，诱骋先。 抑骛若通兮，引车右还。 与王趋梦兮，课后先。 君王亲发兮，惮青兕。 朱明承夜兮，时不可以淹。 皋兰被径兮，斯路渐。 湛湛江水兮，上有枫。 目极千里兮，伤春心。 魂兮归来!哀江南!
```

[先秦] 屈原 《卜居》
```
屈原既放，三年不得复见，竭知尽忠， 而蔽鄣於谗，心烦虑乱，不知所从。
```
```
乃往见太卜郑詹尹曰： “余有所疑，原因先生决之。” 詹尹乃端策拂龟曰：“君将何以教之？” 屈原曰：“吾宁悃悃款款，朴以忠乎？ 将送往劳来，斯无穷乎？ 宁诛锄草茅，以力耕乎？ 将游大人，以成名乎？ 宁正言不讳，以危身乎？ 将从俗富贵，以媮生乎？ 宁超然高举，以保真乎？ 将哫訾栗斯，喔咿嚅儿，以事妇人乎？ 宁廉洁正直，以自清乎？ 将突梯滑稽，如脂如韦，以洁楹乎？ 宁昂昂若千里之驹乎？ 将氾氾若水中之凫乎？ 与波上下，偷以全吾躯乎？ 宁与骐骥亢轭乎？将随驽马之迹乎？ 宁与黄鹄比翼乎？将兴鸡鹜争食乎？ 此孰吉孰凶？何去何从？ 世溷浊而不清：蝉翼为重，千钧为轻； 黄钟毁弃，瓦釜雷鸣；谗人高张，贤士无名。 吁嗟默默兮，谁知吾之廉贞？” 詹尹乃释策而谢曰：“夫尺有所短，寸有所长， 物有所不足，智有所不明， 数有所不逮，神有所不通， 用君之心，行君之意。 龟策诚不能知事。”
```

[元] 王冕 《素梅 五六》
```
冰雪林中著此身，不同桃李混芳尘。 忽然一夜清香发，散作乾坤万里春。
```

[清] 纳兰性德 《浣溪沙》
```
谁道飘零不可怜，旧游时节好花天，断肠人去自经年。 一片晕红才著雨，几丝柔绿乍和烟。倩魂销尽夕阳前。
```

[宋] 陆游 《示儿》
```
得道如良贾，深藏要若无。 冶金宁辄跃？韫玉忌轻沽。
```
```
儒术今方裂，吾家学本孤。 汝曹能念此，努力共枝梧。
```

[宋] 陆游 《示儿》
```
文能换骨余无法，学但穷源自不疑。 齿豁头童方悟此，乃翁见事可怜迟！
```

[宋] 王安石 《春日》
```
柴门照水见青苔，春绕花枝漫漫开。 路远游人行不到，日长啼鸟去还来。
```

[宋] 王安石 《虞美人·虞美人》
```
虞美人，态浓意远淑且真。 同辇随君侍君侧，六宫粉黛无颜色。
```
```
楚歌四面起，形势反苍黄。 夜闻马嘶晓无迹，蛾眉萧飒如秋霜。 汉家离宫三十六，缓歌慢舞凝丝竹。 人间举眼尽堪悲，独阴崖结茅屋。 美人为黄土，草木皆含愁。 红房紫谭处处有，听曲低昂如有求。 青天漫漫覆长路，今人犁田昔人墓。 虞兮虞兮奈若何，不见玉颜空死处。
```

[宋] 宋真宗 《励学篇》
```
富家不用买良田，书中自有千钟粟。 安居不用架高楼，书中自有黄金屋。
```
```
娶妻莫恨无良媒，书中自有颜如玉。 出门莫恨无人随，书中车马多如簇。 男儿欲遂平生志，五经勤向窗前读。
```

[唐] 韦庄 《秦妇吟》
```
中和癸卯春三月，洛阳城外花如雪。 东西南北路人絶，绿杨悄悄香尘灭。
```
```
路旁忽见如花人，独向绿杨阴下歇。 凤侧鸾欹鬓脚斜，红攒黛敛眉心折。 借问女郎何处来？含嚬欲语声先咽。 回头敛袂谢行人；丧乱漂沦何堪说！ 三年陷贼留秦地，依稀记得秦中事。 君能为妾解金鞍，妾亦与君停玉趾。 「前年庚子臈月五，正闭金笼教鹦鹉。 斜开鸾镜懒梳头，闲凭雕栏慵不语。 忽看门外起红尘，已见街中攂金鼓。 居人走出半仓惶，朝士归来尚疑误。 是时西面官军入，拟[二]向潼关为警急； 皆言博野自相持，尽道贼军来未及。 须臾主父乘奔至，下马入门痴似醉。 适逢紫盖去蒙尘，已见白旗来匝地。 扶羸携幼竞相呼，上屋缘墙不知次， 南邻走入北邻藏，东邻走向西邻避； 北邻诸妇咸相凑，户外崩腾如走兽。 轰轰昆昆乾坤动，（「昆昆」，蒋云当作「辊辊」。）万马雷声从地涌。 火迸金星上九天，十二官街烟烘烔。 日轮西下寒光白，上帝无言空脉脉。 阴云晕气若重围，宦者流星如血色。 紫气潜[三]随帝座移，妖光暗射台星拆。（「拆」，项校作「坼」。） 家家流血如泉沸，处处寃声声动地。 舞伎歌姬尽暗损，（「损」，蒋、项校作「捐」。）孾儿稚女皆生弃。 东邻有女眉新画，倾国倾城不知价； 长戈拥得上戎车，回首香闺泪盈把[四]。 旋抽金线学缝旗，纔上雕鞍教走马。 有时马上见良人，不敢回眸空泪下。 西邻有女真仙子，一寸横波剪秋水， 妆成只对镜中春，年幼不知门外事。 一夫跳跃上金阶，斜袒半肩欲相耻。 牵衣不肯出朱门，红粉香脂刀下死。 南邻有女不记姓，昨日良媒新纳聘。 瑠瓈阶上不闻行，翡翠帘间空见影。 忽看庭际刀刃鸣，身首支离在俄顷。 仰天掩面哭一声，女弟女兄同入井。 北邻少妇行相促，旋拆云鬟拭眉绿。 已闻击托坏高门，不觉攀缘上重屋。 须臾四面火光来，欲下回梯梯又摧。 烟中大叫犹求救，梁上悬尸已作灰。 妾身幸得全刀锯，不敢踟蹰久回顾。 旋梳蝉鬓逐军行，强展蛾眉出门去。 万里从兹不得归，六亲自此无寻处。 一从陷贼经三载，终日惊忧心胆碎。 夜卧千重剑戟围，朝餐一味人肝脍。 鸳帏纵入岂成欢？宝货虽多非所爱。 蓬头垢面狵眉赤，几转横波看不得。 衣裳颠倒言语异，面上夸功雕作字。 柏台多士尽狐精，兰省诸郎皆鼠魅。 还将短髪戴华籫，不脱朝衣缠绣被； 翻持象笏作三公，倒佩金鱼为两史。 朝闻奏[五]对入朝堂，暮见喧呼来酒市。 一朝五鼓人惊起，呼啸喧争如窃语[六]。 夜来探马入皇城，昨日官军收赤水； 赤水去城一百里，朝若来兮暮应至。 凶徒马上暗吞声，女伴闺中潜生[七]喜。 皆言寃愤此时销，必谓妖徒今日死， 逡巡走马传声急，又道官军全陈入； 大彭小彭相顾忧，二郎四郎抱鞍泣。 沉沉[八]数日无消息，必谓军前已衔璧； 簸旗掉剑却来归，又道官军悉败绩。 四面从兹多厄束，（「厄束」，项校作「轭束」）一斗黄金一升粟[九]。 尚让厨中食木皮，黄巢机上刲人肉。 东南断绝无粮道，沟壑渐平人渐少。 六军门外倚殭尸，七架营中填饿殍。 （「七架」，陈寅恪校作「七萃」。） 长安寂寂金（今）何有？废市荒街麦苗秀。 采樵斫尽杏园花，修寨诛残御沟柳。 华[一○]轩绣毂皆销散，甲第朱门无一半。 含元殿上狐兔行，花萼楼前荆棘满。 昔时繁盛皆埋没，举目凄凉无故物。 内库烧为锦绣灰，天街踏尽公卿骨。 来时晓出城东陌，城外风烟如塞色。（「塞色」，蒋校作「墨色」。） 路旁时见游奕军，坡下寂无迎送客。 霸陵东望人烟绝，树鏁（锁）骊山金翠灭。 大道俱成棘子林，行人夜宿墙匡[一一]月。 明朝晓至三峯路，百万人家无一户。 破落田园但有蒿，催残竹树皆无主。（「催」，项校作「摧」。） 路旁试问金天神[一二]，金天无语愁于人。 庙前古柏有残枿[一三]，殿上金炉生暗尘。 一从狂宼陷中国，天地晦[一四]冥风雨黑； 案前神水呪不成，壁上阴兵驱不得。 闲日徒歆奠飨思，（「思」，赵遂之校作「恩」。）危时不助神通力。 我今愧恧拙为神，且向山中深避匿； 寰中箫管不曾闻，筵上牺牲无处觅。 旋教魇鬼傍乡村，诛剥生灵过朝夕。 妾闻此语愁更愁，天遣时灾非自由。 神在山中犹避难，何须责望东诸侯！ 前年又出扬震关，举头云际见荆山。 如从地府到人间，顿觉时清天地闲。 陕州主帅忠且贞，不动干戈唯守城。 蒲津主帅能戢兵，千里晏然无戈[一五]声。（「戈」，蒋校作「犬」。） 朝携宝货无人问，夜插金钗唯独行。 明朝又过新安东，路上乞浆逢一翁。 苍苍面带苔藓色，隐隐身藏蓬荻中。 问翁本是何乡曲？底是寒天霜露宿？（「是」，项校作「事」。） 老翁蹔起欲陈辞，却坐支颐仰天哭。 乡园本贯东畿县，岁岁耕桑临近甸； 岁种良田二百壥，年输户税三千[一六]万。 小姑惯织褐絁袍，中妇能炊红忝饭。 千度仓兮万丝[一七]箱，黄巢过后犹残半。 自从洛下屯师旅，日夜巡兵入村坞； 匣中秋水拔青蛇，旗上高风吹白虎。 入门下马若旋风，罄室倾囊如卷土。 家财既尽骨肉离，今日垂年一身苦。 一身苦兮何足嗟，山中更有千万家， 朝饥[一八]山上寻蓬子，夜宿霜中卧荻花！ 妾闻此父伤心语，竟日阑干泪如雨。 出门惟见乱枭鸣，更欲东奔何处所？ 仍闻汴路舟车绝，又道彭门自相杀； 野色徒销战士魂，河津半是寃人血。」 适闻有客金陵至，见说江南风景异。 自从大宼犯中原，戎马不曾生四鄙， 诛锄窃盗若神功，惠爱生灵如赤子。 城壕固謢教金汤[一九]，（徐俊云：伯三三八一、斯五八三四作「斆」。作「教」误。） 赋税如云送军垒。 奈何四海尽滔滔，湛然一境平如砥。 避难徒为阙下人，怀安却羡江南鬼。 愿君举棹东复东，咏此长歌献相公。
```

[现代] 毛泽东 《七律·洪都》
```
到得洪都又一年，祖生击楫至今传。 闻鸡久听南天雨，立马曾挥北地鞭。
```
```
鬓雪飞来成废料，彩云长在有新天。 年年后浪推前浪，江草江花处处鲜。
```

[现代] 毛泽东 《七律·和周世钊同志》
```
春风浩荡暂徘徊，又踏层峰望眼开。 风起绿洲吹浪去，雨从青野上山来。
```
```
尊前谈笑人依旧，域外鸡虫事可哀。 莫叹韶华容易逝，卅年仍到赫曦台。
```

[现代] 毛泽东 《七绝·五云山》
```
五云山上五云飞，远接群峰近拂堤。 若问杭州何处好，此中听得野莺啼。
```

[现代] 毛泽东 《七绝·屈原》
```
屈子当年赋楚骚，手中握有杀人刀。 艾萧太盛椒兰少，一跃冲向万里涛。
```

[现代] 毛泽东 《七绝·纪念鲁迅八十寿辰》
```
鉴湖越台名士乡，忧忡为国痛断肠。 剑南歌接秋风吟，一例氤氲入诗囊。
```

[现代] 毛泽东 《念奴娇·井冈山》
```
参天万木，千百里，飞上南天奇岳。故地重来何所见，多了楼台亭阁。五井碑前，黄洋界上，车子飞如跃。江山如画，古代曾云海绿。　弹指三十八年，人间变了，似天渊翻覆。犹记当时烽火里，九死一生如昨。独有豪情，天际悬明月，风雷磅礴。一声鸡唱，万怪烟消云落。
```

[现代] 毛泽东 《七律·有所思》
```
正是神都有事时，又来南国踏芳枝。 青松怒向苍天发，败叶纷随碧水驰。
```
```
一阵风雷惊世界，满街红绿走旌旗。 凭阑静听瀟瀟雨，故国人民有所思。
```

[现代] 毛泽东 《四言诗·祭母文》
```
呜呼吾母，遽然而死。 寿五十三，生有七子。
```
```
七子余三，即东民覃。 其他不育，二女二男。 育吾兄弟，艰辛备历。 摧折作磨，因此遘疾。 中间万万，皆伤心史。 不忍卒书，待徐温吐。 今则欲言，只有两端： 一则盛德，一则恨偏。 吾母高风，首推博爱。 远近亲疏，一皆覆载。 恺恻慈祥，感动庶汇。 爱力所及，原本真诚。 不作诳言，不存欺心。 整饬成性，一丝不诡。 手泽所经，皆有条理。 头脑精密，擘理分情。 事无遗算，物无遁形。 洁净之风，传遍戚里。 不染一尘，身心表里。 五德荦荦，乃其大端。 合其人格，如在上焉。 恨偏所在，三纲之末。 有志未伸，有求不获。 精神痛苦，以此为卓。 天乎人欤，倾地一角。 次则儿辈，育之成行。 如果未熟，介在青黄。 病时揽手，酸心结肠。 但呼儿辈，各务为良。 又次所怀，好亲至爱。 或属素恩，或多劳瘁。 大小亲疏，均待报赍。 总兹所述，盛德所辉。 必秉悃忱，则效不违。 致于所恨，必补遗缺。 念兹在兹，此心不越。 养育深恩，春辉朝霭。 报之何时，精禽大海。 呜呼吾母，母终未死。 躯壳虽隳，灵则万古。 有生一日，皆报恩时。 有生一日，皆伴亲时。 今也言长，时则苦短。 惟挈大端，置其粗浅。 此时家奠，尽此一觞。 后有言陈，与日俱长。
```

[现代] 毛泽东 《七律·忆重庆谈判》
```
有田有地皆吾主，无法无天是为民。 重庆有官皆墨吏，延安无屎不黄金。
```
```
炸桥挖路为团结，夺地争城是斗争。 遍地哀鸿满城血，无非一念救苍生。
```

[汉] 蔡邕 《饮马长城窟行》
```
青青河边草。 绵绵思远道。
```
```
远道不可思。 宿昔梦见之。 梦见在我傍。 忽觉在他乡。 他乡各异县。 展转不可见。 枯桑知天风。 海水知天寒。 入门各自媚。 谁肯相为言。 客从远方来。 遗我双鲤鱼。 呼儿烹鲤鱼。 中有尺素书。 长跪读素书。 书中竟何如。 上有加餐食。 下有长相忆。
```

[明] 唐寅 《把酒对月歌》
```
李白前时原有月，惟有李白诗能说。 李白如今已仙去，月在青天几圆缺？
```
```
今人犹歌李白诗，明月还如李白时。 我学李白对明月，白与明月安能知！ 李白能诗复能酒，我今百杯复千首。 我愧虽无李白才，料应月不嫌我丑。 我也不登天子船，我也不上长安眠。 姑苏城外一茅屋，万树梅花月满天。(梅花 一作：桃花)
```

[明] 唐寅 《感怀》
```
不炼金丹不坐禅，饥来吃饭倦来眠。 生涯画笔兼诗笔，踪迹花边与柳边。
```
```
镜里形骸春共老，灯前夫妇月同圆。 万场快乐千场醉，世上闲人地上仙。
```

[明] 唐寅 《无题》
```
人生在世数蜉蝣，转眼乌头换白头。 百岁光阴能有几，一张假钞没来由。
```
```
当年孔圣今何在，昔日萧曹尽已休。 遇饮酒时须饮酒，青山偏会笑人愁。
```

[现代] 郁达夫 《钓台题壁》
```
不是樽前爱惜身，佯狂难免假成真。 曾因酒醉鞭名马，生怕情多累美人。
```
```
劫数东南天作孽，鸡鸣风雨海扬尘。 悲歌痛哭终何补，义士纷纷说帝秦。
```

[宋] 李清照 《题八咏楼》
```
千古风流八咏楼，江山留与后人愁。 水通南国三千里，气压江城十四州。
```

[宋] 王禹偁 《村行》
```
马穿山径菊初黄，信马悠悠野兴长。 万壑有声含晚籁，数峰无语立斜阳。
```
```
棠梨叶落胭脂色，荞麦花开白雪香。 何事吟余忽惆怅，村桥原树似吾乡。
```

[宋] 姜夔 《过垂虹》
```
自作新词韵最娇，小红低唱我吹箫。 曲终过尽松陵路，回首烟波十四桥。
```

[清] 袁枚 《桐江作》
```
桐江春水绿如油，两岸青山送客舟。 明秀渐多奇险少，分明山色近杭州。
```

[现代] 顾随 《临江仙 君培书来，劝慰殷勤，以词答之。》
```
拄杖掉头径去，新来常爱登临。 小红楼上六弦琴。
```
```
四围山隐隐，万古海沉沉。 眼下千秋事业，生前几寸光阴。 三千里外故人心。 倚阑良久立，北望一沾襟。
```

[近代] 王国维 《蝶恋花·满地霜华浓似雪》
```
满地霜华浓似雪，人语西风，瘦马嘶残月。 一曲阳关浑未彻，车声渐共歌声咽。
```
```
换尽天涯芳草色，陌上深深，依旧年时辙。 自是浮生无可说，人间第一耽离别。
```

[现代] 毛泽东 《七律·读《封建论》，呈郭老》
```
劝君少骂秦始皇，焚坑事业要商量。 祖龙魂死秦犹在，孔学名高实秕糠。
```
```
百代都行秦政法，十批不是好文章。 熟读唐人封建论，莫从子厚返文王。
```

[宋] 范成大 《四时田园杂兴》
```
种园得果仅偿劳，不奈儿童鸟雀搔。 已插棘针樊笋径，更铺渔网盖樱挑。
```

[现代] 陈毅 《沁园春 和咏雪词》
```
两阕新词，毛唱柳和，诵之意飘。 想豪情盖世，雄风浩浩；诗怀如海，怒浪滔滔。
```
```
政暇论文，文余问政，妙句拈来着眼高。 倾心甚，看回天身手，绝代风骚。 山河齐鲁多娇，看霁雪初明泰岱腰。 正辽东鹤舞，涤瑕荡垢；江淮斤运，砌玉浮雕。 池冻铺银，麦苗露翠，冬尽春来兴倍饶。 齐欢喜，待桃红柳绿，放眼明朝。
```

[宋] 范成大 《喜晴》
```
窗间梅熟落蒂，墙下笋成出林。 连雨不知春去，一晴方觉夏深。
```

[宋] 苏麟 《句》
```
近水楼台先得月，向阳花木易逢春。
```

[宋] 苏轼 《和董传留别》
```
麤缯大布裹生涯，腹有诗书气自华。 厌伴老儒烹瓠叶，强随举子踏槐花。
```
```
囊空不办寻春马，眼乱行看择婿车。 得意犹堪夸世俗，诏黄新湿字如鸦。
```

[宋] 谢枋得 《菖蒲歌》
```
有石奇峭天琢成，有草夭夭冬夏青。 人言菖蒲非一种，上品九节通仙灵。
```
```
异根不带尘埃气，孤操爱结泉石盟。 明窗净几有宿契，花林草砌无交情。 夜深不嫌清露重，晨光疑有白云生。 嫩如秦时童女登蓬瀛，手携绿玉杖徐行。 瘦如天台山上圣贤僧，休粮绝粒孤鹤形。 劲如五百义士从田横，英气凛凛磨青冥。 清如三千弟子立孔庭，回琴点瑟天机鸣。 堂前不入红粉意，席上常听诗书声。 怪石篠簜皆充贡，此物舜庙当共登。 神农知己入本草，灵均蔽贤遗骚经。 幽人躯玩发仙兴，方士服饵延修龄。 彩鸾紫凤琪花苑，赤虬玉麟芙蓉城。 上界真人好清净，见此灵苗当大惊。 我欲携之朝太清，瑶草不敢专芳馨。 玉皇一笑留香案，锡与有道者长生。 人间千花万草尽荣豔，未必敢与此草争高名。
```

[宋] 杨万里 《读书》
```
读书不厌勤，勤甚倦且昏。 不如卷书坐，人书两忘言。
```
```
兴来忽开卷，径到百圣源。 说悟本无悟，谈玄初未玄。 当其会心处，只有一欣然。 此乐谁为者，非我亦非天。 自笑终未是，拨书枕头眠。
```

[宋] 杨万里 《秋凉晚步》
```
秋气堪悲未必然，轻寒政是可人天。 绿池落尽红蕖却，荷叶犹开最小钱。
```

[宋] 杨万里 《秋夜》
```
挑落寒灯一点青，方知斜月半窗明。 无端一阵秋声起，唤作铜饼蟹眼鸣。
```

[宋] 杨万里 《舟过安仁五首》
```
一叶渔船两小童，收篙停棹坐船中。 怪生无雨都张伞，不是遮头是使风。
```

[现代] 毛泽东 《七绝·炮打司令部》
```
人民胜利今何在？满路新贵满目衰! 核弹高置昆仑巅，摧尽腐朽方释怀。
```

[现代] 毛泽东 《七律·将革命进行到底》
```
古今多少苍茫事，前车历历未能忘。 鸿门宴上宽纵敌，乌江边头何仓惶！
```
```
秀全空坐失良机，天京终于烟灰场。 急世英雄行大劫，莫顾尘界百创伤。
```

[唐] 张籍 《成都曲》
```
锦江近西烟水绿，新雨山头荔枝熟。 万里桥边多酒家，游人爱向谁家宿?
```

[唐] 王维 《少年行》
```
一身能擘两雕弧，虏骑千重只似无。 偏坐金鞍调白羽，纷纷射杀五单于。
```

[清] 龚自珍 《杂诗》
```
九州生气恃风雷，万马齐喑究可哀。 我劝天公重抖擞，不拘一格降人才。
```

[宋] 王安石 《商鞅》
```
自古驱民在信诚，一言为重百金轻。 今人未可非商鞅，商鞅能令政必行。
```

[宋] 梅尧臣 《陶者》
```
陶尽门前土，屋上无片瓦。 十指不沾泥，鳞鳞居大厦。
```

[近代] 秋瑾 《对酒》
```
不惜千金买宝刀，貂裘换酒也堪豪。 一腔热血勤珍重，洒去犹能化碧涛。
```

[唐] 贺知章 《题袁氏别业》
```
主人不相识，偶坐为林泉。 莫谩愁沽酒，囊中自有钱。
```

[唐] 太上隐者 《答人》
```
偶来松树下，高枕石头眠。 山中无历日，寒尽不知年。
```

[唐] 李颀 《送魏万之京》
```
朝闻游子唱离歌，昨夜微霜初渡河。 鸿雁不堪愁里听，云山况是客中过。
```
```
关城树色催寒近，御苑砧声向晚多。 莫见长安行乐处，空令岁月易磋砣。
```

[宋] 司马光 《客中初夏》
```
四月清和雨乍晴，南山当户转分明。 更无柳絮因风起，惟有葵花向日倾。
```

[宋] 翁卷 《野望》
```
一天秋色冷晴湾，无数峰峦远近间。 闲上山来看野水，忽于水底见青山。
```

[宋] 司马光 《有约》
```
黄梅时节家家雨，青草池塘处处蛙。 有约不来过夜半，闲敲棋子落灯花。
```

[唐] 王维 《出塞作》
```
居延城外猎天骄，白草连山野火烧。 暮云空碛时驱马，秋日平原好射雕。
```
```
护羌校尉朝乘障，破虏将军夜渡辽。 玉靶角弓珠勒马，汉家将赐霍嫖姚。
```

[宋] 曾几 《三衢道中》
```
梅子黄时日日晴，小溪泛尽却山行。 绿阴不减来时路，添得黄鹂四五声。
```

[唐] 刘禹锡 《始闻秋风》
```
昔看黄菊与君别，今听玄蝉我却回。 五夜飕溜枕前觉，一夜颜妆镜中来。
```
```
马思边草拳毛动，雕眄青云睡眼开。 天地肃清堪开望，为君扶病上高台。
```

[唐] 杜牧 《题宣州开元寺水阁，阁下宛溪，夹溪居人》
```
六朝文物草连空，天淡云闲今古同。 鸟去鸟来山色里，人歌人哭水声中。
```
```
深秋帘幕千家雨，落日楼台一笛风。 惆怅无日见范蠡，参差烟树五湖东。
```

[唐] 杜牧 《早雁》
```
金河秋半虏弦开，云外惊飞四散哀。 仙掌月明孤影过，长门灯暗数声来。
```
```
须知胡骑纷纷在，岂逐春风一一回。 莫厌潇湘少人处，水多菰米岸莓苔。
```

[唐] 齐已 《早梅》
```
万木冻欲折，孤根暖独回。 前树深雪里，昨夜一枝开。
```
```
风递幽香去，禽窥素艳来。 明年独自律，先发映春台。
```

[唐] 曹邺 《官仓鼠》
```
官仓老鼠大如斗， 见人开仓亦不走。
```
```
健儿无粮百姓饥， 谁遣朝朝入君口。
```

[宋] 王安石 《书湖阴先生壁》
```
茅檐长扫净无苔，花木成畦手自栽。 一水护田将绿绕，两山排闼送青来。
```

[清] 赵翼 《论诗》
```
李杜诗篇万人传，至今已觉不新鲜。 江山代有才人出，各领风骚数百年。
```

[唐] 李白 《军行》
```
骝马新跨白玉鞍，战罢沙场月色寒。 城头铁鼓声犹震，匣里金刀血未干。
```

[唐] 李益 《春夜闻笛》
```
寒山吹笛唤春归，迁客相看泪满衣。 洞庭一夜无穷雁，不待天明尽北飞。
```

[唐] 李白 《与史中郎钦听黄鹤楼上吹笛》
```
一为迁客去长沙，西望长安不见家。 黄鹤楼中吹玉笛，江城五月落梅花。
```

[唐] 赵嘏 《江楼有感》
```
独上江楼思悄然，月光如水水如天。 同来玩月人何在，风景依稀似去年。
```

[唐] 李商隐 《霜月》
```
初闻征雁已无蝉，百尺楼台水接天。 青女素娥俱耐冷，月中霜里斗婵娟。
```

[宋] 牧童 《答钟弱翁》
```
草铺横野六七里，笛弄晚风三四声。 归来饱饭黄昏后，不脱蓑衣卧月明。
```

[唐] 岑参 《和贾舍人早朝》
```
鸡鸣紫陌曙光寒，莺啭皇州春色阑。 金阙晓钟开万户，玉阶仙仗拥千官。
```
```
花迎剑佩星初落，柳拂旌旗露未干。 独有凤凰池上客，阳春一曲和皆难。
```

[清] 曹雪芹 《临江仙·白云堂前春解舞》
```
白云堂前春解舞，东风卷得均匀。蜂围蝶阵乱纷纷，几曾随逝水？岂必委芳尘？ 万缕千丝终不改，任他随聚随分。韶华休笑本无根：好风凭借力，送我上青云。
```

[唐] 牛希济 《生查子》
```
新月曲如眉，未有团圆意。 红豆不堪看，满眼相思泪。
```
```
终日擘桃穰，人在心儿里。 两朵隔墙花，早晚成连理。
```

[唐] 杜甫 《浣溪沙》
```
照日深红暖见鱼，连村绿暗晚藏乌，黄童白叟聚雎盱。 麋鹿逢人虽未惯，猿猱闻鼓不须呼，归来说与采桑姑。
```

[清] 顾贞观 《金缕曲·季子平安否》
```
季子平安否？便归来，平生万事，那堪回首！行路悠悠谁 慰藉，母老家贫子幼。记不起，从前杯酒，魑魅搏人座见
```
```
惯，总输他，覆雨翻云手，冰与雪，周旋久。泪痕莫滴牛 衣透，数天涯，依然骨肉，几家能够？比似红颜多命薄， 更不如今还有，只绝塞，苦寒难受，廿载包胥承一诺，盼 乌头马角终解救。置此札，只怀袖。
```

[先秦] 诗经 《野有死麇》
```
野有死麇，白茅包之； 有女怀春，吉士诱之。
```
```
林有朴樕[1]，野有死鹿； 白茅纯束，有女如玉。 舒而脱脱兮，无感我帨[2]兮，无使尨[3]也吠。
```

[先秦] 诗经 《柏舟》
```
泛彼柏舟，亦泛其流。 耿耿不寐，如有隐忧。
```
```
微我无酒，以敖以游。 我心匪鉴，不可以茹。 亦有兄弟，不可以据。 薄言往愬[1]，逢彼之怒。 我心匪石，不可转也。 我心匪席，不可卷也。 威仪棣棣，不可选也。 忧心悄悄，愠于群小。 觏闵既多，受侮不少。 静言思之，寤辟有摽[2]。 日居月诸，胡迭而微？ 心之忧矣，如匪浣衣。 静言思之，不能奋飞。
```

[唐] 王维 《漆园》
```
古人非傲吏，自阙经世务。 偶寄一微官，婆娑数枝树。
```

[宋] 李清照 《孤雁儿·藤床纸帐朝眠起》
```
藤床纸帐朝眠起，说不尽无佳思。 沈香断续玉炉寒，伴我情怀如水，
```
```
笛声三弄，梅心惊破，多少春情意。 小风疏雨萧萧地，又催下千行泪， 吹箫人去玉楼空，肠断与谁同倚， 一枝折得，人间天上，没个人堪寄。
```

[先秦] 屈原 《九歌 东君》
```
暾将出兮东方，照吾槛兮扶桑； 抚余马兮安驱，夜皎皎兮既明；
```
```
驾龙辀[1]兮乘雷，载云旗兮委[2]蛇[3]； 长太息兮将上，心低徊兮顾怀； 羌声色兮娱人，观者儋[4]兮忘归； 緪[5]瑟兮交鼓，萧钟兮瑶簴[6]； 鸣篪兮吹竽，思灵保兮贤姱[7]； 翾[8]飞兮翠曾，展诗兮会舞； 应律兮合节[8]，灵之来兮敝日； 青云衣兮白霓裳，举长矢兮射天狼； 操余弧兮反沦降，援北斗兮酌桂浆； 撰余辔兮高驼翔，杳冥冥兮以东行[9]。
```

[先秦] 屈原 《九歌 国殇》
```
操吴戈兮被犀甲，车错毂兮短兵接。 旌蔽日兮敌若云，矢交坠兮士争先。
```
```
凌余阵兮躐余行，左骖殪兮右刃伤。 霾两轮兮絷四马，援玉枹兮击鸣鼓。 天时怼兮威灵怒，严杀尽兮弃原野。 出不入兮往不反，平原忽兮路超远。 带长剑兮挟秦弓，首身离兮心不惩。 诚既勇兮又以武，终刚强兮不可凌。 身既死兮神以灵，魂魄毅兮为鬼雄。(魂魄毅兮 一作：子魂魄兮)
```

[先秦] 屈原 《九歌 礼魂》
```
成礼兮会鼓，传芭兮代舞； 姱[1]女倡兮容与；
```
```
春兰兮秋菊，长无绝兮终古。
```

[先秦] 屈原 《九歌 湘君》
```
君不行兮夷犹，蹇谁留兮中洲？ 美要[1]眇兮宜修，沛吾乘兮桂舟。
```
```
令沅湘兮无波[2]，使江水兮安流！ 望夫君兮未来[3]，吹参差兮谁思？ 驾飞龙兮北征，邅[4]吾道兮洞庭。 薜荔柏佤兮蕙绸，荪桡[5]兮兰旌。 望涔阳兮极浦，横大江兮扬灵。 扬灵兮未极，女婵媛兮为余太息。 横流涕兮潺湲，隐思君兮陫[6]侧。 桂櫂[7]兮兰枻[8]，斫[9]冰兮积雪。 采薜荔兮水中，搴芙蓉兮木末。 心不同兮媒劳，恩不甚兮轻绝。 石濑兮浅浅[10]，飞龙兮翩翩。 交不忠兮怨长， 期不信兮告余以不闲。 朝骋骛兮江皋，夕弭节兮北渚。 鸟次兮屋上，水周兮堂下[11]。 捐余玦[12]兮江中，遗余佩兮澧浦。 采芳兮杜若，将以遗兮下女。 时不可兮再得，聊逍遥兮容与。
```

[先秦] 屈原 《九歌 云中君》
```
浴兰汤兮沐芳，华采衣兮若英[1]； 灵连蜷兮既留，烂昭昭兮未央；
```
```
謇将憺[2]兮寿宫，与日月兮齐光； 龙驾兮帝服，聊翱游兮周章； 灵皇皇兮既降[3]，猋[4]远举兮云中； 览冀洲兮有余，横四海兮焉穷； 思夫[5]君兮太息，极劳心兮忡忡；
```

[先秦] 诗经 《摽有梅》
```
摽有梅，其实七兮。求我庶士，迨其吉兮。 摽有梅，其实三兮。求我庶士，迨其今兮。
```
```
摽有梅，顷筐塈之。求我庶士，迨其谓之。
```

[先秦] 诗经 《伯兮》
```
伯兮朅[1]兮，邦之桀兮。伯也执殳，为王前驱。 自伯之东，首如飞蓬。岂无膏沐？谁适为容！
```
```
其雨其雨，杲杲出日。愿言思伯，甘心首疾。 焉得谖草？言树之背。愿言思伯，使我心痗[2]。
```

[先秦] 诗经 《出其东门》
```
出其东门，有女如云。虽则如云，匪我思存。 缟衣綦巾，聊乐我员。
```
```
出其闉闍[1]，有女如荼。虽则如荼，匪我思且。 缟衣茹藘[2]，聊可与娱。
```

[先秦] 诗经 《鹤鸣》

[先秦] 诗经 《凯风》
```
凯风自南，吹彼棘心。棘心夭夭，母氏劬劳。 凯风自南，吹彼棘薪。母氏圣善，我无令人。
```
```
爰有寒泉？在浚之下。有子七人，母氏劳苦。 睍睆[1]黄鸟，载好其音。有子七人，莫慰母心。
```

[先秦] 诗经 《溱洧》
```
溱与洧，方涣涣兮。士与女，方秉蕑[1]兮。 女曰观乎？士曰既且，且往观乎？
```
```
洧之外，洵訏[2]且乐。 维士与女，伊其相谑，赠之以勺药。 溱与洧，浏其清矣。士与女，殷其盈兮。 女曰观乎？士曰既且，且往观乎？ 洧之外，洵訏且乐。 维士与女，伊其将谑，赠之以勺药。
```

[先秦] 诗经 《生民》
```
厥初生民，时维姜嫄。 生民如何？克禋克祀，以弗无子。 履帝武敏歆，攸介攸止，载震载夙。 载生载育，时维后稷。 诞弥厥月，先生如达。 不拆不副，无菑无害。 以赫厥灵。上帝不宁， 不康禋祀，居然生子。
```
```
诞寘之隘巷，牛羊腓字之。 诞寘之平林，会伐平林。 诞寘之寒冰，鸟覆翼之。 鸟乃去矣，后稷呱矣。 实覃实訏，厥声载路。 诞实匍匐，克岐克嶷，以就口食。 蓺之荏菽，荏菽旆旆。 禾役穟穟，麻麦幪幪，瓜瓞唪唪。 诞后稷之穑，有相之道。 茀厥丰草，种之黄茂。 实方实苞，实种实褎。 实发实秀，实坚实好。 实颖实栗，即有邰家室。 诞降嘉种，维秬维秠，维穈维芑。 恒之秬秠，是获是亩。 恒之穈芑，是任是负。 以归肇祀。 诞我祀如何？或舂或揄，或簸或蹂。 释之叟叟，烝之浮浮。 载谋载惟，取萧祭脂，取羝以軷， 载燔载烈，以兴嗣岁。 卬盛于豆，于豆于登。 其香始升，上帝居歆。 胡臭亶时，后稷肇祀。 庶无罪悔，以迄于今。
```

[先秦] 诗经 《式微》
```
式微[1]，式微！胡不归？ 微君之故，胡为乎中露！
```
```
式微，式微！胡不归？ 微君之躬，胡为乎泥中！
```

[先秦] 诗经 《玄鸟》
```
天命玄鸟，降而生商，宅殷土芒芒。 古帝命武汤，正域彼四方。
```
```
方命厥后，奄有九有。 商之先后，受命不殆，在武丁孙子。 武丁孙子，武王靡不胜。 龙旂十乘，大糦是承。 邦畿千里，维民所止，肇域彼四海。 四海来假，来假祁祁。 景员维河，殷受命咸宜，百禄是何。
```

[先秦] 诗经 《燕燕》
```
燕燕于飞，差池其羽。 之子于归，远送于野。
```
```
瞻望弗及，泣涕如雨。 燕燕于飞，颉之颃之。 之子于归，远于将之。 瞻望弗及，伫立以泣。 燕燕于飞，下上其音。 之子于归，远送于南。 瞻望弗及，实劳我心。 仲氏任只，其心塞渊。 终温且惠，淑慎其身。 先君之思，以勖寡人。
```

[先秦] 诗经 《扬之水》
```
扬之水，不流束楚。终鲜兄弟，维予与女。 无信人之言，人实诳女。
```
```
扬之水，不流束薪。终鲜兄弟，维予二人。 无信人之言，人实不信。
```

[先秦] 诗经 《月出》
```
月出皎兮。佼人僚兮。舒窈纠兮。劳心悄兮。 月出皓兮。佼人懰[1]兮。舒忧受兮。劳心慅[2]兮。
```
```
月出照兮。佼人燎兮。舒夭绍兮。劳心惨兮。
```

[汉] 汉无名氏 《别诗》
```
其一 骨肉缘枝叶，结交亦相因。
```
```
四海皆兄弟，谁为行路人。 况我连枝树，与子同一身。 昔为鸳和鸯，今为参与辰。 昔者长相近，邈若胡与秦。 惟念当乖离，恩情日以新。 鹿鸣思野草，可以喻嘉宾。 我有一樽酒，欲以赠远人。 愿子留斟酌，叙此平生亲。 其二 黄鹄一远别，千里顾徘徊。 胡马失其群，思心常依依。 何况双飞龙，羽翼临当乖。 幸有弦歌曲，可以喻中怀。 请为游子吟，泠泠一何悲。 丝竹厉清声，慷慨有余哀。 长歌正激烈，中心怆以摧。 欲展清商曲，念子不得归。 俯仰内伤心，泪下不可挥。 愿为双黄鹄，送子俱远飞。 其三 结发为夫妻，恩爱两不疑。 欢娱在今夕，燕婉及良时。 征夫怀往路，起视夜何其。 参辰皆已没，去去从此辞。 行役在战场，相见未有期。 握手一长叹，泪为生别滋。 努力爱春华，莫忘欢乐时。 生当复来归，死当长相思。 其四 烛烛晨明月，馥馥秋兰芳。 芬馨良夜发，随风闻我堂。 征夫怀远路，游子恋故乡。 寒冬十二月，晨起践严霜。 俯观江汉流，仰视浮云翔。 良友远别离，各在天一方。 山海隔中州，相去悠且长。 嘉会难再遇，欢乐殊未央。 愿君崇令德，随时爱景光。
```

[汉] 汉无名氏 《古诗十九首》
```
今夜良宴会，欢乐难具陈。 弹筝奋逸响，新声妙入神。
```
```
令德唱高言，识曲听其真。 齐心同所愿，含意俱未伸。 人生寄一世，奄忽若飙尘。 何不策高足，先据要路津。 无为守穷贱，轗轲常苦辛。
```

[汉] 汉无名氏 《古诗十九首》
```
涉江采芙蓉，兰泽多芳草。 采之欲遗谁？所思在远道。
```
```
还顾望旧乡，长路漫浩浩。 同心而离居，忧伤以终老。
```

[汉] 两汉乐府 《十五从军征》
```
十五从军征，八十始得归。 道逢乡里人：家中有阿谁？
```
```
遥看是君家，松柏冢累累。 兔从狗窦入，雉从梁上飞。 中庭生旅谷，井上生旅葵。 舂谷持作饭，采葵持作羹。 羹饭一时熟，不知贻阿谁！ 出门东向看，泪落沾我衣。
```

[] 张衡 《四愁诗》
```
我所思兮在太山。 欲往从之梁父艰，侧身东望涕沾翰。
```
```
美人赠我金错刀，何以报之英琼瑶。 路远莫致倚逍遥，何为怀忧心烦劳。 我所思兮在桂林。 欲往从之湘水深，侧身南望涕沾襟。 美人赠我琴琅玕，何以报之双玉盘。 路远莫致倚惆怅，何为怀忧心烦伤。 我所思兮在汉阳。 欲往从之陇阪长，侧身西望涕沾裳。 美人赠我貂襜褕，何以报之明月珠。 路远莫致倚踟蹰，何为怀忧心烦纡。 我所思兮在雁门。 欲往从之雪雰雰，侧身北望涕沾巾。 美人赠我锦绣段，何以报之青玉案。 路远莫致倚增叹，何为怀忧心烦惋。
```

[汉] 朱穆 《与刘伯宗绝交诗》
```
北山有鸱， 不洁其翼。
```
```
飞不正向， 寝不定息。 饥则木览， 饱则泥伏。 饕餮贪污， 臭腐是食。 填肠满嗉， 嗜欲无极。 长鸣呼凤， 谓凤无德。 凤之所趋， 与子异域。 永从此诀， 各自努力。
```

[魏晋] 曹操 《气出唱》
```
驾六龙，乘风而行。 行四海，路下之八邦。
```
```
历登高山临溪谷，乘云而行。 行四海外，东到泰山。 仙人玉女，下来翱游。 骖驾六龙饮玉浆。 河水尽，不东流。 解愁腹，饮玉浆。 奉持行，东到蓬莱山，上至天之门。 玉阙下，引见得入， 赤松相对，四面顾望，视正焜煌。 开玉心正兴，其气百道至。 传告无穷闭其口，但当爱气寿万年。 东到海，与天连。 神仙之道，出窈入冥，常当专之。 心恬澹，无所愒。 欲闭门坐自守，天与期气。 愿得神之人，乘驾云车， 骖驾白鹿，上到天之门，来赐神之药。 跪受之，敬神齐。 当如此，道自来。
```

[魏晋] 曹丕 《善哉行》
```
上山采薇，薄暮苦饥。 溪谷多风，霜露沾衣。
```
```
野雉群雊，猿猴相追。 还望故乡，郁何垒垒！ 高山有崖，林木有枝。 忧来无方，人莫之知。 人生如寄，多忧何为？ 今我不乐，岁月如驰。 汤汤川流，中有行舟。 随波转薄，有似客游。 策我良马，被我轻裘。 载驰载驱，聊以忘忧。
```

[魏晋] 曹植 《名都篇》
```
名都多妖女，京洛出少年。 宝剑值千金，被服丽且鲜。
```
```
斗鸡东郊道，走马长楸间。 驰骋未能半，双兔过我前。 揽弓捷鸣镝，长驱上南山。 左挽因右发，一纵两禽连。 余巧未及展，仰手接飞鸢。 观者咸称善，众工归我妍。 归来宴平乐，美酒斗十千。 脍鲤臇胎鰕，炮鳖炙熊蹯。 鸣俦啸匹侣，列坐竟长筵。 连翩击鞠壤，巧捷惟万端。 白日西南驰，光景不可攀。 云散还城邑，清晨复来还。
```

[魏晋] 阮籍 《咏怀》
```
洪生资制度， 被服正有常。
```
```
尊卑设次序， 事物齐纪纲。 容饰整颜色， 磬折执圭璋。 堂上置玄酒， 室中盛稻粱。 外厉贞素谈， 户内灭芬芳。 放口从衷出， 复说道义方。 委曲周旋仪， 姿态愁我肠。
```

[魏晋] 阮籍 《咏怀》
```
平生少年时， 轻薄好弦歌。
```
```
西游咸阳中， 赵李相经过。 娱乐未终极， 白日忽蹉跎。 驱马复来归， 反顾望三河。 黄金百镒尽， 资用常苦多。 北临太行道， 失路将如何。
```

[南北朝] 北朝民歌 《陇头歌辞》
```
陇头流水，流离山下。 念吾一身，飘然旷野。
```
```
朝发欣城，暮宿陇头。 寒不能语，舌卷入喉。 陇头流水，鸣声呜咽。 遥望秦川，心肝断绝。
```

[南北朝] 何逊 《相送》
```
客心已百念， 孤游重千里。
```
```
江暗雨欲来， 浪白风初起。
```

[南北朝] 南朝民歌 《子夜四时歌》
```
渊冰厚三尺， 素雪覆千里。
```
```
我心如松柏， 君情复何似？
```

[南北朝] 颜延之 《嵇中散》
```
中散不偶世，本自餐霞人。 形解验默仙，吐论知凝神。
```
```
立俗迕流议，寻山洽隐沦。 鸾翮有时铩，龙性谁能驯。
```

[唐] 白居易 《浪淘沙》
```
青草湖中万里程， 黄梅雨里一人行。
```
```
愁见滩头夜泊处， 风翻暗浪打船声。
```

[唐] 白居易 《浪淘沙》
```
一泊沙来一泊去， 一重浪灭一重生。
```
```
相搅相淘无歇日， 会教东海一时平。
```

[唐] 陈子昂 《感遇三十八首》
```
兰若生春夏，芊蔚何青青！ 幽独空林色，朱蕤冒紫茎。
```
```
迟迟白日晚，袅袅秋风生。 岁华尽摇落，芳意竟何成？
```

[唐] 崔涂 《孤雁》
```
几行归塞尽，念尔独何之。 暮雨相呼失，寒塘欲下迟。
```
```
渚云低暗度，关月冷相随。 未必逢矰缴，孤飞自可疑。
```

[唐] 戴叔伦 《题稚川山水》
```
松下茅亭五月凉，汀沙云树晚苍苍。 行人无限秋风思，隔水青山似故乡。
```

[唐] 杜甫 《别房太尉墓》
```
他乡复行役，驻马别孤坟。 近泪无干土，低空有断云。
```
```
对棋陪谢傅，把剑觅徐君。 唯见林花落，莺啼送客闻。
```

[唐] 杜甫 《奉济驿重送严公四韵》
```
远送从此别，青山空复情。 几时杯重把，昨夜月同行。
```
```
列郡讴歌惜，三朝出入荣。 江村独归处，寂寞养残生。
```

[唐] 杜甫 《画鹰》
```
素练风霜起，苍鹰画作殊。 耸身思狡兔，侧目似愁胡。
```
```
绦镟光堪摘，轩楹势可呼。 何当击凡鸟，毛血洒平芜。
```

[唐] 杜甫 《漫成一首》
```
江月去人只数尺，风灯照夜欲三更。 沙头宿鹭联拳静，船尾跳鱼拨剌鸣。
```

[唐] 杜甫 《天末怀李白》
```
凉风起天末，君子意如何。 鸿雁几时到，江湖秋水多。
```
```
文章憎命达，魑魅喜人过。 应共冤魂语，投诗赠汨罗。
```

[唐] 杜甫 《潼关吏》
```
士卒何草草，筑城潼关道。 大城铁不如，小城万丈馀。
```
```
借问潼关吏，修关还备胡。 要我下马行，为我指山隅。 连云列战格，飞鸟不能逾。 胡来但自守，岂复忧西都。 丈人视要处，窄狭容单车。 艰难奋长戟，万古用一夫。 哀哉桃林战，百万化为鱼。 请嘱防关将，慎勿学哥舒。
```

[唐] 杜甫 《韦讽录事宅观曹将军画马图》
```
国初已来画鞍马，神妙独数江都王。 将军得名三十载，人间又见真乘黄。
```
```
曾貌先帝照夜白，龙池十日飞霹雳。 内府殷红玛瑙盘，婕妤传诏才人索。 盘赐将军拜舞归，轻纨细绮相追飞。 贵戚权门得笔迹，始觉屏障生光辉。 昔日太宗拳毛騧，近时郭家狮子花。 今之新图有二马，复令识者久叹嗟。 此皆骑战一敌万，缟素漠漠开风沙。 其余七匹亦殊绝，迥若寒空动烟雪。 霜蹄蹴踏长楸间，马官厮养森成列。 可怜九马争神骏，顾视清高气深稳。 借问苦心爱者谁，后有韦讽前支遁。 忆昔巡幸新丰宫，翠华拂天来向东。 腾骧磊落三万匹，皆与此图筋骨同。 自从献宝朝河宗，无复射蛟江水中。 君不见金粟堆前松柏里，龙媒去尽鸟呼风。
```

[唐] 杜甫 《新安吏》
```
客行新安道，喧呼闻点兵。 借问新安吏，县小更无丁。
```
```
府帖昨夜下，次选中男行。 中男绝短小，何以守王城。 肥男有母送，瘦男独伶俜。 白水暮东流，青山犹哭声。 莫自使眼枯，收汝泪纵横。 眼枯即见骨，天地终无情。 我军取相州，日夕望其平。 岂意贼难料，归军星散营。 就粮近故垒，练卒依旧京。 掘壕不到水，牧马役亦轻。 况乃王师顺，抚养甚分明。 送行勿泣血，仆射如父兄。
```

[唐] 杜牧 《将赴吴兴登乐游原》
```
清时有味是无能，闲爱孤云静爱僧。 欲把一麾江海去，乐游原上望昭陵。
```

[唐] 杜牧 《金谷园》
```
繁华事散逐香尘，流水无情草自春。 日暮东风怨啼鸟，落花犹似坠楼人。
```

[唐] 杜牧 《题扬州禅智寺》
```
雨过一蝉噪，飘萧松桂秋。 青苔满阶砌，白鸟故迟留。
```
```
暮霭生深树，斜阳下小楼。 谁知竹西路，歌吹是扬州。
```

[唐] 冯延巳 《清平乐·雨晴烟晚》
```
雨晴烟晚， 绿水新池满。
```
```
双燕飞来垂柳院， 小阁画帘高卷。 黄昏独倚朱阑， 西南新月眉弯。 砌下落花风起， 罗衣特地春寒。
```

[唐] 冯延巳 《鹊踏枝·几日行云何处去》

[唐] 高适 《封丘县》
```
我本渔樵孟诸野，一生自是悠悠者。 乍可狂歌草泽中，宁堪作吏风尘下。
```
```
只言小邑无所为，公门百事皆有期。 拜迎官长心欲碎，鞭挞黎庶令人悲。 归来向家问妻子，举家尽笑今如此。 生事应须南亩田，世情付与东流水。 梦想旧山安在哉，为衔君命且迟回。 乃知梅福徒为尔，转忆陶潜归去来。
```

[唐] 韩琮 《晚春江晴寄友人》
```
晚日低霞绮，晴山远画眉。 春青河畔草，不是望乡时。
```

[唐] 皇甫松 《采莲子》
```
船动湖光滟滟秋， 贪看年少信船流。
```
```
无端隔水抛莲子， 遥被人知半日羞。
```

[唐] 贾至 《春思》
```
草色青青柳色黄，桃花历乱李花香。 东风不为吹愁去，春日偏能惹恨长。
```
```
红粉当垆弱柳垂，金花腊酒解酴醿。 笙歌日暮能留客，醉杀长安轻薄儿。
```

[唐] 李白 《胡无人》
```
严风吹霜海草凋，筋干精坚胡马骄。汉家战士三十万， 将军兼领霍嫖姚。流星白羽腰间插，剑花秋莲光出匣。
```
```
天兵照雪下玉关，虏箭如沙射金甲。云龙风虎尽交回， 太白入月敌可摧。敌可摧，旄头灭，履胡之肠涉胡血。 悬胡青天上，埋胡紫塞傍。胡无人，汉道昌。
```

[唐] 李白 《经乱离后天恩流夜郎，忆旧游......》
```
天上白玉京，十二楼五城。仙人抚我顶，结发受长生。 误逐世间乐，颇穷理乱情。九十六圣君，浮云挂空名。
```
```
天地赌一掷，未能忘战争。试涉霸王略，将期轩冕荣。 时命乃大谬，弃之海上行。学剑翻自哂，为文竟何成。 剑非万人敌，文窃四海声。儿戏不足道，五噫出西京。 临当欲去时，慷慨泪沾缨。叹君倜傥才，标举冠群英。 开筵引祖帐，慰此远徂征。鞍马若浮云，送余骠骑亭。 歌钟不尽意，白日落昆明。十月到幽州，戈鋋若罗星。 君王弃北海，扫地借长鲸。呼吸走百川，燕然可摧倾。 心知不得语，却欲栖蓬瀛。弯弧惧天狼，挟矢不敢张。 揽涕黄金台，呼天哭昭王。无人贵骏骨，騄耳空腾骧。 乐毅倘再生，于今亦奔亡。蹉跎不得意，驱马还贵乡。 逢君听弦歌，肃穆坐华堂。百里独太古，陶然卧羲皇。 征乐昌乐馆，开筵列壶觞。贤豪间青娥，对烛俨成行。 醉舞纷绮席，清歌绕飞梁。欢娱未终朝，秩满归咸阳。 祖道拥万人，供帐遥相望。一别隔千里，荣枯异炎凉。 炎凉几度改，九土中横溃。汉甲连胡兵，沙尘暗云海。 草木摇杀气，星辰无光彩。白骨成丘山，苍生竟何罪。 函关壮帝居，国命悬哥舒。长戟三十万，开门纳凶渠。 公卿如犬羊，忠谠醢与菹。二圣出游豫，两京遂丘墟。 帝子许专征，秉旄控强楚。节制非桓文，军师拥熊虎。 人心失去就，贼势腾风雨。惟君固房陵，诚节冠终古。 仆卧香炉顶，餐霞漱瑶泉。门开九江转，枕下五湖连。 半夜水军来，浔阳满旌旃。空名适自误，迫胁上楼船。 徒赐五百金，弃之若浮烟。辞官不受赏，翻谪夜郎天。 夜郎万里道，西上令人老。扫荡六合清，仍为负霜草。 日月无偏照，何由诉苍昊。良牧称神明，深仁恤交道。 一忝青云客，三登黄鹤楼。顾惭祢处士，虚对鹦鹉洲。 樊山霸气尽，寥落天地秋。江带峨眉雪，川横三峡流。 万舸此中来，连帆过扬州。送此万里目，旷然散我愁。 纱窗倚天开，水树绿如发。窥日畏衔山，促酒喜得月。 吴娃与越艳，窈窕夸铅红。呼来上云梯，含笑出帘栊。 对客小垂手，罗衣舞春风。宾跪请休息，主人情未极。 览君荆山作，江鲍堪动色。清水出芙蓉，天然去雕饰。 逸兴横素襟，无时不招寻。朱门拥虎士，列戟何森森。 剪凿竹石开，萦流涨清深。登台坐水阁，吐论多英音。 片辞贵白璧，一诺轻黄金。谓我不愧君，青鸟明丹心。 五色云间鹊，飞鸣天上来。传闻赦书至，却放夜郎回。 暖气变寒谷，炎烟生死灰。君登凤池去，忽弃贾生才。 桀犬尚吠尧，匈奴笑千秋。中夜四五叹，常为大国忧。 旌旆夹两山，黄河当中流。连鸡不得进，饮马空夷犹。 安得羿善射，一箭落旄头。
```

[唐] 李白 《拟古其九》
```
生者为过客，死者为归人。 天地一逆旅，同悲万古尘。
```
```
月兔空捣药，扶桑已成薪。 白骨寂无言，青松岂知春。 前後更叹息，浮荣安足珍。
```

[唐] 李白 《乌栖曲》
```
姑苏台上乌栖时，吴王宫里醉西施。 吴歌楚舞欢未毕，青山欲衔半边日。
```
```
银箭金壶漏水多，起看秋月坠江波。 东方渐高奈乐何。
```

[唐] 李白 《相逢行》
```
相逢红尘内，高揖黄金鞭。万户垂杨里，君家阿那边。
```

[唐] 李白 《有所思》
```
我思仙人，乃在碧海之东隅。海寒多天风，白波连山倒蓬 壶。长鲸喷涌不可涉，抚心茫茫泪如珠。西来青鸟东飞去，愿
```
```
寄一书谢麻姑。
```

[唐] 李端 《听筝》
```
鸣筝金粟柱，素手玉房前。 欲得周郎顾，时时误拂弦。
```

[唐] 李璟 《摊破浣溪沙·手卷真珠上玉钩》
```
手卷真珠上玉钩， 依前春恨锁重楼。
```
```
风里落花谁是主，思悠悠。 青鸟不传云外信， 丁香空结雨中愁。 回首绿波三楚暮，接天流。
```

[唐] 李商隐 《凉思》
```
客去波平槛，蝉休露满枝。 永怀当此节，倚立自移时。
```
```
北斗兼春远，南陵寓使迟。 天涯占梦数，疑误有新知。
```

[唐] 李商隐 《暮秋独游曲江》
```
荷叶生时春恨生， 荷叶枯时秋恨成。
```
```
深知身在情长在， 怅望江头江水声。
```

[唐] 李商隐 《隋宫》
```
乘兴南游不戒严，九重谁省谏书函。 春风举国裁宫锦，半作障泥半作帆。
```

[唐] 李商隐 《为有》
```
为有云屏无限娇，凤城寒尽怕春宵。 无端嫁得金龟婿，辜负香衾事早朝。
```

[唐] 李商隐 《无题》
```
八岁偷照镜，长眉已能画。 十岁去踏青，芙蓉作裙衩。
```
```
十二学弹筝，银甲不曾卸。 十四藏六亲，悬知犹未嫁。 十五泣春风，背面秋千下。
```

[唐] 李煜 《捣练子令·云鬟乱》
```
云鬟乱，晚妆残， 带恨眉儿远岫攒。
```
```
斜托香腮春笋嫩， 为谁和泪倚阑干。
```

[唐] 李煜 《浣溪沙》
```
转烛飘蓬一梦归， 欲寻陈迹怅人非，
```
```
天教心愿与身违。 待月池台空逝水， 荫花楼阁谩斜晖， 登临不惜更沾衣。
```

[唐] 李煜 《临江仙·樱桃落尽春归去》
```
樱桃落尽春归去，蝶翻金粉双飞。 子规啼月小楼西，玉钩罗幕，惆怅暮烟垂。
```
```
别巷寂寥人散后，望残烟草低迷。 炉香闲袅凤凰儿，空持罗带，回首恨依依。
```

[唐] 李煜 《柳枝》
```
风情渐老见春羞，到处消魂感旧游。 多谢长条似相识，强垂烟态拂人头。
```

[唐] 李煜 《南歌子·云鬓裁新绿》
```
云鬓裁新绿，霞衣曳晓红。待歌凝立翠筵中。一朵彩云何事、下巫峰。 趁拍鸾飞镜，回身燕漾空。莫翻红袖过帘栊。怕被杨花句引、嫁东风。
```

[唐] 李煜 《谢新恩·樱花落尽阶前月》
```
樱花落尽阶前月， 象床愁倚薰笼。
```
```
远似去年今日，恨还同。 双鬟不整云憔悴， 泪沾红抹胸。 何处相思苦，纱窗醉梦中。
```

[唐] 李煜 《玉楼春》
```
晚妆初了明肌雪， 春殿嫔娥鱼贯列。
```
```
笙箫吹断水云开， 重按霓裳歌遍彻。 临风谁更飘香屑， 醉拍阑干情味切。 归时休放烛花红， 待踏马蹄清夜月。
```

[唐] 刘叉 《偶书》
```
日出扶桑一丈高， 人间万事细如毛。
```
```
野夫怒见不平处， 磨损胸中万古刀。
```

[唐] 刘禹锡 《浪淘沙》
```
洛水桥边春日斜， 碧流轻浅见琼沙。
```
```
无端陌上狂风急， 惊起鸳鸯出浪花。
```

[唐] 刘禹锡 《杨柳枝》
```
城外春风吹酒旗， 行人挥袂日落时。
```
```
长安陌上无穷树， 唯有垂杨管别离。
```

[唐] 刘禹锡 《竹枝》
```
白帝城头春草生， 白盐山下蜀江清。
```
```
南人上来歌一曲， 北人莫上动乡情。
```

[唐] 刘禹锡 《竹枝》
```
瞿塘嘈嘈十二滩， 此中道路古来难。
```
```
长恨人心不如水， 等闲平地起波澜。
```

[唐] 刘禹锡 《竹枝》
```
两岸山花似雪开， 家家春酒满银杯。
```
```
昭君坊中多女伴， 永安宫外踏青来。
```

[唐] 柳中庸 《征人怨》
```
岁岁金河复玉关，朝朝马策与刀环。 三春白雪归青冢，万里黄河绕黑山。
```

[唐] 孟浩然 《宿业师山房待丁大不至》
```
夕阳度西岭，群壑倏已螟。 松月生夜凉，风泉满清听。
```
```
樵人归欲尽，烟鸟栖初定。 之子期宿来，孤琴候萝径。
```

[唐] 孟浩然 《岁暮归南山》
```
北阙休上书，南山归敝庐。 不才明主弃，多病故人疏。
```
```
白发催年老，青阳逼岁除。 永怀愁不寐，松月夜窗虚。
```

[唐] 孟浩然 《夏日南亭怀辛大》
```
山光忽西落，池月渐东上。 散发乘夜凉，开轩卧闲敞。
```
```
荷风送香气，竹露滴消响。 欲取鸣琴弹，慨无知音赏。 感此怀故人，终霄劳梦想。
```

[唐] 孟浩然 《早寒有怀》
```
木落雁南渡，北风江上寒。 我家襄水曲，遥隔楚云端。
```
```
乡泪客中尽，孤帆天际看。 迷津欲有问，平海夕漫漫。
```

[唐] 孟郊 《列女操》
```
梧桐相待老，鸳鸯会双死。 贞女贵徇夫，舍生亦如此。
```
```
波澜誓不起，妾心古井水。
```

[唐] 钱起 《湘灵鼓瑟》
```
善鼓云和瑟，常闻帝子灵。 冯夷空自舞，楚客不堪听。
```
```
苦调凄金石，清音入杳冥。 苍梧来怨慕，白芷动芳馨。 流水传潇浦，悲风过洞庭。 曲终人不见，江上数峰青。
```

[唐] 秦韬玉 《贫女》
```
蓬门未识绮罗香，拟托良媒益自伤。 谁爱风流高格调，共怜时世俭梳妆。
```
```
敢将十指夸针巧，不把双眉斗画长。 苦恨年年压金线，为他人作嫁衣裳。
```

[唐] 僧皎然 《寻陆鸿渐不遇》
```
移有虽带郭，野径入桑麻。 近种篱边菊，秋来未著花。
```
```
扣门无犬吠，欲去问西家。 报道山中去，归来每日斜。
```

[唐] 上官仪 《入朝洛堤步月》
```
脉脉广川流，驱马历长洲。 鹊飞山月曙，蝉噪野风秋。
```
```
　
```

[唐] 司空图 《二十四诗品》
```
涓涓群松，下有漪流。晴雪满竹，隔溪鱼舟。 可人如玉，步渫寻幽，载瞻载止，空碧悠悠。
```
```
神出古异，淡不可收。如月之曙，如气之秋。
```

[唐] 司空图 《二十四诗品》
```
神存富贵，始轻黄金，浓尽必枯，淡者屡深。 雾余水畔，红杏在林，月明华屋，画桥碧阴。
```
```
金樽酒满，伴客弹琴，取之自足，良殚美襟。
```

[唐] 司空图 《二十四诗品》
```
犹矿出金，如铅出银，超心炼冶，绝爱缁磷。 空潭泻春，古镜照神，体素储洁，乘月反真。
```
```
载瞻星辰，载歌幽人，流水今日，明月前身。
```

[唐] 司空图 《二十四诗品》
```
玉壶买春，赏雨茆屋，坐中佳士，左右修竹。 白云初晴，幽鸟相逐，眠琴绿阴，上有飞瀑。
```
```
落花无言，人澹如菊，书之岁华，其曰可读。
```

[唐] 苏味道 《正月十五夜》
```
火树银花合，星桥铁锁开。 暗尘随马去，明月逐人来。
```
```
游伎皆秾李，行歌径落梅。 金吾夜不禁，玉漏莫相催。
```

[唐] 唐无名氏 《杂诗》
```
旧山虽在不关身， 且向长安过暮春。
```
```
一树梨花一溪月， 不知今夜属何人？
```

[唐] 王维 《秋夜曲》
```
桂魄初生秋露微，轻罗已薄未更衣。 银筝夜久殷勤弄，心怯空房不忍归。
```

[唐] 王维 《送梓州李使君》
```
万壑树参天，千山响杜鹃。 山中一夜雨，树杪百重泉。
```
```
汉女输橦布，巴人讼芋田。 文翁翻教授，不敢倚先贤。
```

[唐] 韦庄 《菩萨蛮·红楼别夜堪惆怅》
```
红楼别夜堪惆怅，香灯半卷流苏帐。 残月出门时，美人和泪辞。
```
```
琵琶金翠羽，弦上黄莺语。 劝我早还家，绿窗人似花。
```

[唐] 韦庄 《菩萨蛮·如今却忆江南乐》
```
如今却忆江南乐， 当时年少春衫薄。
```
```
骑马倚斜桥， 满楼红袖招。 翠屏金屈曲， 醉入花丛宿。 此度见花枝， 白头誓不归。
```

[唐] 温庭筠 《梦江南·千万恨》
```
千万恨， 恨极在天涯。
```
```
山月不知心里事， 水风空落眼前花， 摇曳碧云斜。
```

[唐] 温庭筠 《菩萨蛮·杏花含露团香雪》
```
杏花含露团香雪， 绿杨陌上多离别。
```
```
灯在月胧明， 觉来闻晓莺。 玉钩褰翠幕， 妆浅旧眉薄。 春梦正关情， 镜中蝉鬓轻。?
```

[唐] 温庭筠 《杨柳枝》
```
井底点灯深烛伊， 共郎长行莫围棋。
```
```
玲珑骰子安红豆， 入骨相思知不知。
```

[唐] 鱼玄机 《江陵愁望寄子安》
```
枫叶千枝复万枝， 江桥掩映暮帆迟。
```
```
忆君心似西江水， 日夜东流无歇时。
```

[唐] 张籍 《凉州词》
```
边城暮雨雁飞低，芦笋初生渐欲齐。 无数铃声遥过碛，应驮白练到安西。
```

[唐] 张籍 《夜到渔家》
```
渔家在江口，潮水入柴扉。 行客欲投宿，主人犹未归。
```
```
竹深村路远，月出钓船稀。 遥见寻沙岩，春风动草衣。
```

[唐] 张谓 《早梅》
```
一树寒梅白玉条，迥临林村傍溪桥。 不知近水花先发，疑是经春雪未销。
```

[宋] 程颢 《春日》
```
云淡风轻近午天，傍花随柳过前川。 时人不识余心乐，将谓偷闲学少年。
```

[宋] 黄庭坚 《登快阁》
```
痴儿了却公家事，快阁东西倚晚晴。 落木千山天远大，澄江一道月分明。
```
```
朱弦已为佳人绝，青眼聊因美酒横。 万里归船弄长笛，此心吾与白鸥盟。
```

[宋] 黄庭坚 《念奴娇·断虹霁雨》

[宋] 黄庭坚 《清平乐·春归何处》
```
春归何处？寂寞无行路。 若有人知春去处，
```
```
唤取归来同住。 春无踪迹谁知？ 除非问取黄鹂。 百啭无人能解， 因风飞过蔷薇。
```

[宋] 李清照 《浣溪沙》
```
髻子伤春慵更梳， 晚风庭院落梅初，
```
```
淡云来往月疏疏， 玉鸭薰炉闲瑞脑， 朱樱斗帐掩流苏， 通犀还解辟寒无。
```

[宋] 李清照 《菩萨蛮·归鸿声断残云碧》
```
归鸿声断残云碧， 背窗雪落炉烟直。
```
```
烛底凤钗明， 钗头人胜轻。 角声催晓漏， 曙色回牛斗。 春意看花难， 西风留旧寒。
```

[宋] 李清照 《诉衷情·夜来沈醉卸妆迟》
```
夜来沈醉卸妆迟。梅萼插残枝。酒醒熏破春睡，梦远不成归。 人悄悄，月依依。翠帘垂。更挼残蕊，更捻余香，更得些时。
```

[宋] 李清照 《小重山·春到长门春草青》
```
春到长门春草青， 红梅些子破，
```
```
未开匀。 碧云笼碾玉成尘， 留晓梦， 惊破一瓯春。 花影压重门， 疏帘铺淡月， 好黄昏。 二年三度负东君， 归来也， 著意过今春。
```

[宋] 李清照 《行香子·草际鸣蛩》
```
草际鸣蛩， 惊落梧桐，
```
```
正人间、天上愁浓。 云阶月地， 关锁千重。 纵浮槎来， 浮槎去， 不相逢。 星桥鹊驾， 经年才见， 想离情、别恨难穷。 牵牛织女， 莫是离中。 甚霎儿晴， 醍儿雨， 醍儿风。
```

[宋] 李清照 《怨王孙·湖上风来波浩渺》
```
湖上风来波浩渺， 秋已暮、红稀香少。
```
```
水光山色与人亲， 说不劲无穷好。 莲子已成荷叶老， 青露洗、苹花汀草。 眠沙鸥鹭不回头， 似也恨、人归早。
```

[宋] 刘克庄 《贺新郎 九日》
```
湛湛长空黑，更那堪、斜风细雨，乱愁如织。 老眼平生空四海，赖有高楼百尺。
```
```
看浩荡、千崖秋色。 白发书生神州泪，尽凄凉不向牛山滴。 追往事，去无迹。 少年自负凌云笔，到而今有时华落尽，满怀萧瑟。 常恨世人新意少，爱说南朝狂客。 把破帽年年拈出。 若对黄花孤负酒，怕黄花也笑人岑寂。 鸿去北，日西匿。
```

[宋] 柳永 《卜算子慢·江枫渐老》
```
江枫渐老，汀蕙半凋，满目败红衰翠。 楚和登临，正是幕秋天气，
```
```
引疏砧，断续残阳里。 对晚景，伤怀念远，新愁旧恨相继。 脉脉人千里。念两处风情，万重烟水。 雨歇天高，望断翠峰十二。 尽无言，谁会凭高意？ 纵写得，离肠万种，乃归云谁寄？
```

[宋] 柳永 《定风波·自春来》
```
自春来、惨绿愁红，芳心是事可可。 日上花梢，莺穿柳带，犹压香衾卧。
```
```
暖酥消，腻云亸。终日厌厌倦梳裹。 无那。恨薄清一去，音书无个。 早知恁么。悔当初、不把雕鞍锁。 向鸡窗、只与蛮笺象管，拘束教吟课。 镇相随，莫抛躲。针线闲拈伴伊坐。 和我。免使年少，光阴虚过。
```

[唐] 冯延巳 《蝶恋花·谁道闲情抛弃久》
```
谁道闲情抛弃久。 每到春来，
```
```
惆怅还依旧。 日日花前常病酒。 不辞镜裹朱颜瘦。 河畔青芜堤上柳。 为问新愁， 何事年年有。 独立小桥风满袖。 平林新月人归后。
```

[唐] 冯延巳 《蝶恋花·谁道闲情抛弃久》
```
谁道闲情抛弃久？每到春来，惆怅还依旧。 日日花前常病酒，不辞镜里朱颜瘦。
```
```
河畔青芜堤上柳，为问新愁，何事年年有？ 独立小桥风满袖，平林新月人归后。
```

[宋] 欧阳修 《踏莎行·候馆梅残》
```
候馆梅残，溪桥柳细， 草薰风暖摇征辔。
```
```
离愁渐远渐无穷， 迢迢不断如春水。 寸寸柔肠，盈盈粉泪， 楼高莫近危栏倚。 平芜尽处是春山， 行人更在春山外。
```

[宋] 潘阆 《洒泉子》
```
长忆观潮，满郭人争江上望。 来疑沧海尽成空。万面鼓声中。
```
```
弄潮儿向涛头立。手把红旗旗不湿。 别来几向梦中看。梦觉尚心寒。
```

[宋] 钱惟演 《木兰花》
```
城上风光莺语乱，城下烟波春拍岸。 绿杨芳草几时休？泪眼愁肠先已断。
```
```
情怀渐觉成衰晚，鸾镜朱颜惊暗换。 昔年多病厌芳尊，今日芳尊惟恐浅。
```

[宋] 秦观 《八六子·倚危亭》
```
倚危亭。恨如芳草，萋萋刬尽还生。念柳外青骢别后，水边红袂分时，怆然暗惊。 无端天与娉婷。夜月一帘幽梦，春风十里柔情。怎奈向、欢娱渐随流水，素弦声断，翠绡香减，那堪片片飞花弄晚，蒙蒙残雨笼晴。正销凝。黄鹂又啼数声。
```

[宋] 秦观 《好事近 梦中作》
```
春路雨添花， 花动一山春色。
```
```
行到小溪深处， 有黄鹂千百。 飞云当面化龙蛇， 夭骄转空碧。 醉卧古藤阴下， 了不知南北。
```

[宋] 秦观 《江城子·西城杨柳弄春柔》
```
西城杨柳弄春柔。动离忧，泪难收。 犹记多情，曾为系归舟。
```
```
碧野朱桥当日事，人不见，水空流。 韶华不为少年留。恨悠悠，几时休。 飞絮落花时候、一登楼。 便作春江都是泪，流不尽，许多愁。
```

[宋] 苏轼 《浣溪沙》
```
簌簌衣巾落枣花， 村南村北响缫车，
```
```
牛衣古柳卖黄瓜。 酒困路长惟欲睡， 日高人渴漫思茶， 敲门试问野人家。
```

[宋] 苏轼 《江城子 别徐州》
```
天涯流落思无穷。 既相逢，却匆匆。
```
```
携手佳人，和泪折残红。 为问东风余如许？春纵在，与谁同？ 隋堤三月水溶溶。 背归鸿，去吴中。 回首彭城，清泗与淮通。 欲寄相思千点泪，流不到，楚江东。
```

[宋] 苏轼 《江城子 湖上与张先同赋，时闻弹筝》
```
凤凰山下雨初晴。 水风清，晚霞明。
```
```
一朵芙蕖[1]，开过尚盈盈。 何处飞来双白鹭？ 如有意，慕娉婷。 忽闻江上弄哀筝。 苦含情，遣谁听？ 烟敛云收，依约是湘灵。 欲待曲终寻问取， 人不见，数峰青。
```

[宋] 苏轼 《西江月·点点楼头细雨》
```
点点楼头细雨，重重江外平湖。 当年戏马会东徐，今日凄凉南浦。
```
```
莫恨黄花未吐，且教红粉相扶。 酒阑不必看茱萸，俯仰人间今古。
```

[宋] 苏轼 《行香子 过七里濑》
```
一叶舟轻，双桨鸿惊。 水天清、影湛波平。
```
```
鱼翻藻鉴，鹭点烟汀。 过沙溪急，霜溪冷，月溪明。 重重似画，曲曲如屏。 算当年、虚老严陵。[1] 君臣一梦，今古空名。 但远山长，云山乱，晓山青。
```

[宋] 王安石 《渔家傲·平岸小桥千嶂抱》
```
平岸小桥千嶂抱。柔蓝一水萦花草。茅屋数间窗窈窕。尘不到。时时自有春风扫。 午枕觉来闻语鸟。欹眠似听朝鸡早。忽忆故人今总老。贪梦好。茫然忘了邯郸道。
```

[宋] 晏几道 《长相思·长相思》
```
长相思，长相思， 若问相思甚了期。
```
```
除非相见时。 长相思，长相思， 欲把相思说似谁。 浅情人不知。
```

[宋] 晏几道 《愁倚阑令·花阴月》
```
花阴月，柳梢莺，近清明。 长恨去年今夜雨，洒离亭。
```
```
枕上怀远诗成， 红笺纸、小砑吴绫。 寄与征人教念远，莫无情。
```

[宋] 晏几道 《更漏子·柳丝长》
```
柳丝长，桃叶小， 深院断无人到。
```
```
红日淡，绿烟晴， 流莺三两声。 雪香浓，檀晕少， 枕上卧枝花好。 春思重，晓妆迟， 寻思残梦时。
```

[宋] 晏几道 《临江仙·斗草阶前初见》
```
斗草阶前初见，穿针楼上曾逢。 罗裙香露玉钗风。
```
```
靓妆眉沁绿，羞脸粉生红。 流水便随春远，行云终与谁同。 酒醒长恨锦屏空。 相寻梦里路，飞雨落花中。
```

[宋] 晏几道 《菩萨蛮·江南未雪梅花白》
```
江南未雪梅花白。忆梅人是江南客。犹记旧相逢。淡烟微月中。 玉容长有信。一笑归来近。忆远上楼时。晚云和雁低。
```

[宋] 晏几道 《菩萨蛮·香莲烛下匀丹雪》
```
香莲烛下匀丹雪。妆成笑弄金阶月。娇面胜芙蓉。脸边天与红。 玳筵双揭鼓。唤上花茵舞。春浅未禁寒。暗嫌罗袖宽。
```

[宋] 晏几道 《阮郎归·天边金掌露成霜》
```
天边金掌露成霜。云随雁字长。绿杯红袖趁重阳。人情似故乡。 兰佩紫，菊簪黄。殷勤理旧狂。欲将沉醉换悲凉。清歌莫断肠。
```

[宋] 晏几道 《生查子》
```
长恨涉江遥， 移近溪头住。
```
```
闲荡木兰舟， 误入双鸳浦。 无端轻薄云， 暗作廉纤雨。 翠袖不胜寒， 欲向荷花语。
```

[宋] 晏几道 《鹧鸪天·碧藕花开水殿凉》
```
碧藕花开水殿凉， 万年枝外转红阳。
```
```
升平歌管随天仗， 祥瑞封章满御床。 金掌露，玉炉香， 岁华方共圣恩长。 皇州又奏圜扉静， 十样宫眉捧寿觞。
```

[宋] 晏几道 《鹧鸪天·小令尊前风玉箫》
```
小令尊前风玉箫， 银灯一曲太妖娆。
```
```
歌中醉倒谁能恨， 唱罢归来酒未消。 春悄悄，夜迢迢， 碧云天共楚宫遥。 梦魂惯得无拘检， 又踏杨花过谢桥。
```

[宋] 晏几道 《鹧鸪天·一醉醒来春又残》
```
一醉醒来春又残， 野棠梨雨泪阑干。
```
```
玉笙声里鸾空怨， 罗幕香中燕未还。 终易散，且长闲， 莫教离恨损朱颜。 谁堪共展鸳鸯锦， 同过西楼此夜寒。
```

[宋] 张先 《一丛花令》
```
伤高怀远几时穷？无物似情浓。 离愁正引千丝乱，更东陌，飞絮蒙蒙。
```
```
嘶骑渐遥，征尘不断，何处认郎踪？ 双鸳池沼水溶溶，南北小桡通。 梯横画阁黄昏后，又还是，斜月帘栊。 沉恨细思，不如桃杏，犹解嫁东风。
```

[宋] 张先 《醉垂鞭·双蝶绣罗裙》
```
双蝶绣罗裙，东池宴，初相见。 朱粉不深匀，闲花淡淡春。
```
```
细看诸处好，人人道，柳腰身。 昨日乱山昏，来时衣上云。
```

[宋] 周邦彦 《渡江云·晴岚低楚甸》
```
晴岚低楚甸，暖回雁翼，阵势起平沙。骤惊春在眼，借问何时，委曲到山家。涂香晕色，盛粉饰、争作妍华。千万丝、陌头杨柳，渐渐可藏鸦。 堪嗟。清江东注，画舸西流，指长安日下。愁宴阑、风翻旗尾，潮溅乌纱。今宵正对初弦月，傍水驿、深舣蒹葭。沈恨处，时时自剔灯花。
```

[宋] 周邦彦 《六丑 蔷薇谢后作》
```
正单衣试酒，恨客里、光阴虚掷。愿春暂留，春归如过翼。一去无迹。为问花何在，夜来风雨，葬楚宫倾国。钗钿堕处遗香泽。乱点桃蹊，轻翻柳陌。多情为谁追惜。但蜂媒蝶使，时叩窗隔。 东园岑寂。渐蒙笼暗碧。静绕珍丛底，成叹息。长条故惹行客。似牵衣待话，别情无极。残英小、强簪巾帻。终不似一朵，钗头颤袅，向人欹侧。漂流处、莫趁潮汐。恐断红、尚有相思字，何由见得。
```

[宋] 周邦彦 《少年游·并刀如水》
```
并刀如水，吴盐胜雪，纤手破新橙。锦幄初温，兽烟不断，相对坐调笙。 低声问向谁行宿，城上已三更。马滑霜浓，不如休去，直是少人行。
```

[宋] 周邦彦 《苏幕遮·燎沉香》
```
燎沉香，消溽暑。鸟雀呼晴，侵晓窥檐语。叶上初阳干宿雨、水面清圆，一一风荷举。 故乡遥，何日去。家住吴门，久作长安旅。五月渔郎相忆否。小楫轻舟，梦入芙蓉浦。
```

[宋] 周邦彦 《玉楼春》
```
桃溪不作从容住。秋藉绝来无续处。当时相候赤栏桥，今日独寻黄叶路。 烟中列岫青无数。雁背夕阳红欲暮。人如风后入江云，情似雨余黏地絮。
```

[宋] 陈与义 《虞美人 大光祖席，醉中赋长短句》
```
张帆欲去仍搔首。更醉君家酒。吟诗日日待春风。及至桃花开后、却匆匆。 歌声频为行人咽。记著尊前雪。明朝酒醒大江流。满载一船离恨、向衡州。
```

[宋] 范成大 《四时田园杂兴》
```
采菱辛苦废犁锄， 血指流丹鬼质枯。
```
```
无力买田聊种水， 近来湖面亦收租！
```

[宋] 洪迈 《踏莎行·院落深沉》
```
院落深沉，池塘寂静。 帘钩卷上梨花影。
```
```
宝筝拈得雁难寻， 篆香消尽山空冷。 钗凤斜欹，鬓蝉不整。 残红立褪慵看镜。 杜鹃啼月一声声， 等闲又是三春尽。
```

[宋] 姜夔 《湖上寓居杂咏 其九》
```
苑墙曲曲柳冥冥， 人静山空见一灯。
```
```
荷叶似云香不断， 小船摇曳入西陵。
```

[宋] 姜夔 《鹧鸪天·柏绿椒红事事新》
```
柏绿椒红事事新， 隔篱灯影贺年人。
```
```
三茅钟动西窗晓， 诗鬓无端又一春。 慵对客，缓开门， 梅花闲伴老来身。 娇儿学作人间字， 郁垒神荼写未真。
```

[宋] 姜夔 《鹧鸪天·辛亥之冬》
```
辛亥之冬，予载雪诣石湖。止既月，授简索句，且征新声 ，作此两曲。石湖把玩不已，使工妓隶习之，音节谐婉，
```
```
乃名之曰《暗香》《疏影》。 旧时月色，算几番照我，梅边吹笛。 唤起玉人，不管清寒与攀摘。 何逊而今渐老，都忘却春风词笔。 但怪得竹外疏花，香冷入瑶席。 江国，正寂寂。叹寄与路遥，夜雪初积。 翠尊易泣，红萼无言耿相忆。 长记曾携手处，千树压西湖寒碧。 又片片、吹尽也，几时见得。
```

[宋] 乐婉 《卜算子 答施》
```
相思似海深，旧事如天远。 泪滴千千万万行，
```
```
更使人、愁肠断。 要见无因见，拚了终难拚。 若是前生未有缘， 待重结、来生愿。
```

[宋] 陆游 《鹊桥仙·一竿风月》
```
一竿风月，一蓑烟雨，家在钓台西住。 卖鱼生怕近城门，况肯到红尘深处？
```
```
潮生理棹，潮平系缆，潮落浩歌归去。 时人错把比严光，我自是无名渔父。
```

[宋] 陆游妾 《生查子》
```
只知眉上愁，不识愁来路。 窗外有芭蕉，阵阵黄昏雨。
```
```
晓起理残妆，整顿教愁去。 不合画春山，依旧留愁住。
```

[宋] 聂胜琼 《鹧鸪天 寄李之问》
```
玉惨花愁出凤城，莲花楼下柳青青。 尊前一唱阳关曲，别个人人第五程。 寻好梦，梦难成。有谁知我此时情， 枕前泪共阶前雨，隔个窗儿滴到明。
```

[宋] 吴淑姬 《长相思令·烟霏霏》
```
烟霏霏，雪霏霏。 雪向梅花枝上堆，
```
```
春从何处回？ 醉眼开，睡眼开， 疏影横斜安在哉？ 从教塞管催。
```

[宋] 吴淑姬 《小重山·谢了荼蘼春事休》
```
谢了荼蘼春事休。 无多花片子，缀枝头。
```
```
庭槐影碎被风揉， 莺虽老，声尚带娇羞。 独自倚妆楼。 一川烟草浪，衬云福 不如归去下帘钩。 心儿小，难着许多愁。
```

[宋] 吴文英 《风入松·听风听雨过清明》
```
听风听雨过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。 西园日日扫林亭。依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。
```

[宋] 吴文英 《瑞鹤仙·晴丝牵绪乱》
```
晴丝牵绪乱。对沧江斜日，花飞人远。垂杨暗吴苑。正旗亭烟冷，河桥风暖。兰情蕙盼。惹相思、春根酒畔。又争知、吟骨萦销，渐把旧衫重翦。 凄断。流红千浪，缺月孤楼。总难留燕。歌尘凝扇。待凭信，拦分钿。试挑灯欲写，还依不忍，笺幅偷和泪卷。寄残云、剩雨蓬莱，也应梦见。
```

[宋] 辛弃疾 《丑奴儿 博山道中效李易安体》
```
千峰云起，骤雨一霎时价。更远树斜阳，风景怎生图画。青旗卖酒，山那畔、别有人间，只消山水光中，无事过这一夏。 午醉醒时，松窗竹户，万千潇洒。野鸟飞来，又是一般闲暇。却怪白鸥，觑着人、欲下未下。旧盟都在，新来莫是，别有说话。
```

[宋] 辛弃疾 《汉宫春 立春》
```
春已归来，看美人头上，袅袅春幡。无端风雨，未肯收尽余寒。年时燕子，料今宵梦到西园。浑未辨，黄柑荐酒，更传青韭堆盘？ 却笑东风，从此便薰梅染柳，更没些闲。闲时又来镜里，转变朱颜。清愁不断，问何人会解连环？生怕见花开花落，朝来塞雁先还。
```

[宋] 辛弃疾 《鹧鸪天·欲上高楼去避愁》
```
欲上高楼去避愁，愁还随我上高楼。 经行几处江山改，多少亲朋尽白头！
```
```
归休去，去归休，不成人总要封侯。 浮云出处元无定，得似浮云也自由。
```

[宋] 朱淑真 《菩萨蛮·秋声乍起梧桐落》
```
秋声乍起梧桐落，蛩吟唧唧添萧索。 欹枕背灯眠，月和残梦圆。
```
```
起来钩翠箔，何处寒砧作。 独倚小阑干，逼人风露寒。
```

[宋] 朱淑真 《清平乐·恼烟撩露》
```
恼烟撩露。留我须臾住。 携手藕花湖上路。一霎黄梅细雨。
```
```
娇痴不怕人猜。随群暂遣愁怀。 最是分携时候，归来懒傍妆台。
```

[宋] 朱淑真 《秋夜》
```
夜久无眠秋气清， 烛花频剪欲三更。
```
```
铺床凉满梧桐月， 月在梧桐缺处明。
```

[元] 元好问 《论诗三十首》
```
池塘春草谢家春， 万古千秋五字新。
```
```
传语闭门陈正字， 可怜无补费精神。
```

[元] 元好问 《骤雨打新荷·绿叶阴浓》
```
绿叶阴浓，遍池亭水阁，偏趁凉多。 海榴初绽，朵朵簇红罗。
```
```
乳燕雏莺弄语，有高柳鸣蟑相和。 骤雨过，珍珠乱撒，打遍新荷。 人生百年有几，念良辰美景，休放虚过。 穷通前定，何用苦张罗。 命友邀宾玩赏，对芳尊浅酌低歌。 且酩酊，任他两轮日月，来往如梭。
```

[元] 卢挚 《沉醉东风·恰离了绿水青山那搭》
```
恰离了绿水青山那搭， 早来到竹篱茅舍人家。
```
```
野花路畔开，村酒槽头榨， 直吃的欠欠答答。 醉了山童不劝咱， 白发上黄花乱插。
```

[元] 卢挚 《沉醉东风·题红叶清流御沟》
```
题红叶清流御沟， 赏黄花人醉歌楼。
```
```
天长雁影稀，月落山容瘦， 冷清清暮秋时候。 衰柳寒蝉一片愁， 谁肯教白衣送酒？
```

[元] 张翥 《踏莎行·芳草平沙》
```
芳草平沙，斜阳远树， 无情桃叶江头渡。
```
```
醉来扶上木兰舟， 将愁不去将人去。 薄劣东风，夭斜落絮， 明朝重觅吹笙路。 碧云红雨小楼空， 春光已到销魂处。
```

[明] 季贞一 《答情人》
```
寄买红绫束， 何须问短长。
```
```
妾身君抱里， 尺寸自思量。
```

[明] 刘基 《水龙吟·鸡鸣风雨潇潇》
```
鸡鸣风雨潇潇，侧身天地无刘表。 啼鹃迸泪，落花飘恨，断魂飞绕。
```
```
月暗云霄，星沈烟水，角声清袅。 问登楼王粲，镜中白发，今宵又添多少。 极目乡关何处，渺青山髻螺低小。 几回好梦，随风归去，被渠遮了。 宝瑟弦僵，玉笙指冷，冥鸿天杪。 但侵阶莎草，满庭绿树，不知昏晓。
```

[明] 唐寅 《妒花》
```
昨夜海棠初着雨， 数点轻盈娇欲语。
```
```
佳人晓起出兰房， 折来对镜化红妆。 问郎花好奴颜好？ 郎道不如花窈窕。 佳人闻语发娇嗔， 不信死花胜活人。 将花揉碎掷郎前： 请郎今日伴花眠！
```

[明] 唐寅 《我爱秋香》
```
我画蓝江水悠悠， 爱晚亭上枫叶愁。
```
```
秋月溶溶照佛寺， 香烟袅袅绕经楼。
```

[明] 唐寅 《言志》
```
不炼金丹不坐禅， 不为商贾不耕田。
```
```
闲来写就青山卖， 不使人间造孽钱！
```

[清] 曹雪芹 《红楼梦曲》
```
开辟鸿蒙， 谁为情种？
```
```
都只为风月情浓。 趁着这奈何天、 伤怀日、 寂寥时， 试遣愚衷。 因此上， 演出这怀金悼玉的《红楼梦》。
```

[清] 曹雪芹 《红楼梦曲-留余庆》
```
留余庆，留余庆， 忽遇恩人，
```
```
幸娘亲，幸娘亲， 积得阴功。 劝人生，济困扶穷， 休似俺那爱银钱、 忘骨肉的狠舅奸兄！ 正是乘除加减， 上有苍穹。
```

[清] 曹雪芹 《红楼梦十二曲——乐中悲》
```
襁褓中，父母叹双亡。 纵居那绮罗丛中谁知娇养？
```
```
幸生来英豪阔大宽宏量， 从未将儿女私情，略萦心上。 好一似霁月光风耀玉堂。 厮配得才貌仙郎， 博得个地久天长， 准折得幼年时坎坷形状。 终久是云散高唐，水涸湘江。 这是尘寰中消长数应当，何必枉悲伤?
```

[清] 曹雪芹 《寄生草·无我原非你》
```
无我原非你， 从他不解伊。
```
```
肆行无碍凭来去。 茫茫着甚悲愁喜？ 纷纷说甚亲疏密。 从前碌碌却因何， 到如今， 回头试想真无趣！
```

[清] 曹雪芹 《金陵十二钗副册——香菱》
```
根并荷花一茎香，平生遭际实堪伤。 自从两地生孤木，致使香魂返故乡。
```

[清] 曹雪芹 《金陵十二钗又副册——晴雯》
```
霁月难逢，彩云易散。 心比天高，身为下贱。
```
```
风流灵巧招人怨。 寿夭多因诽谤生， 多情公子空牵念!
```

[清] 曹雪芹 《金陵十二钗又副册——袭人》
```
枉自温柔和顺，空云似桂如兰。 堪羡优伶有富，谁知公子无缘。
```

[清] 曹雪芹 《金陵十二钗正册——钗、黛》
```
可叹停机德，堪怜咏絮才。 玉带林中挂，金簪雪里埋。
```

[清] 曹雪芹 《金陵十二钗正册——贾探春》
```
才自清明志自高，生于末世运偏消。 清明涕泣江边望，千里东风一梦遥!
```

[清] 曹雪芹 《金陵十二钗正册——贾元春》
```
二十年来辨是非，榴花开处照官闱。 三春争及初春景，虎兔相逢大梦归。
```

[清] 曹雪芹 《金陵十二钗正册——妙玉》
```
欲洁何曾洁？云空未必空。 可怜金玉质，终陷淖泥中。
```

[清] 曹雪芹 《金陵十二钗正册——史湘云》
```
富贵又如何？襁褓之间父母违。 展眼吊斜辉，湘江水逝楚云飞。
```

[清] 曹雪芹 《警幻仙姑赋》
```
方离柳坞，乍出花房。 但行处，鸟惊庭树；
```
```
将到时，影度回廊。 仙袂乍飘兮，闻麝兰之馥郁； 荷衣欲动兮，听环佩之铿锵。 靥笑春桃兮，云堆翠髻； 唇绽樱颗兮，榴齿含香。 纤腰之楚楚兮，回风舞雪； 珠翠之辉辉兮，满额鹅黄。 出没花间兮，宜嗔宜喜； 徘徊池上兮，若飞若扬。 蛾眉颦笑兮，将言而未语； 莲步乍移兮，待止而欲行。 羡彼之良质兮，冰清玉润； 羡彼之华服兮，闪灼文章。 爱彼之貌容兮，香培玉琢； 美彼之态度兮，凤翥龙翔。 其素若何？春梅绽雪。 其洁若何，秋菊被霜。 其静若何，松生空谷。 其艳若何，霞映澄塘。 其文若何，龙游曲沼。 其神若何，月射寒江。 应惭西子，实愧王嫱。 奇矣哉！ 生于孰地，来自何方？ 信矣乎！ 瑶池不二，紫府无双。 果何人哉？如斯之美也！
```

[清] 曹雪芹 《临江仙·白玉堂前春解舞》
```
白玉堂前春解舞， 东风卷得均匀。
```
```
蜂团蝶阵乱纷纷： 几曾随逝水？ 岂必委芳尘？ 万缕千丝终不改， 任他随聚随分。 韶华休笑本无根： 好风凭借力， 送我上青云。
```

[清] 曹雪芹 《螃蟹咏》
```
桂霭桐阴坐举殇， 长安涎口盼重阳。
```
```
眼前道路无经纬， 皮里春秋空黑黄， 酒未敌腥还用菊， 性防积冷定须姜。 于今落釜成何益， 月浦空余禾黍香。
```

[清] 曹雪芹 《琴曲四章》
```
风箫箫兮秋气深， 美人千里兮独沉吟。
```
```
望故乡兮何处？ 倚桂杆兮涕沾襟。 山迢迢兮水长， 照轩窗兮明月光。 耿耿不寐兮银河渺茫， 罗衫怯怯兮风露凉。 子之遭兮不自由， 予之遇兮多烦忧。 之子与我兮心焉相投， 思古人兮俾无尤。 人生斯世兮如轻尘， 天上人间兮感夙因。 感夙因兮不可惙， 素心如何天上月！
```

[清] 曹雪芹 《太虚幻境对联》
```
假作真时真亦假， 无为有处有还无。
```

[清] 曹雪芹 《题帕三绝句》
```
其一： 眼空蓄泪泪空垂，暗洒闲抛却为谁？
```
```
尺幅鲛绡劳解赠，叫人焉得不伤悲！ 其二： 抛珠滚玉只偷潸，镇日无心镇日闲。 枕上袖边难拂拭，任他点点与斑斑。 其三： 彩线难收面上珠，湘江旧迹已模糊， 窗前亦有千竿竹，不识香痕渍也无？
```

[清] 曹雪芹 《望江南·随身伴》
```
随身伴， 独自意绸缪。
```
```
谁料风波平地起， 顿教躯命即时休。 孰与话轻柔？ 东逝水， 无复向西流。 想象更无怀梦草， 添衣还见翠云裘。 脉脉使人愁！
```

[清] 曹雪芹 《问菊》
```
欲讯秋情众莫知， 喃喃负手叩东篱。
```
```
孤标傲世偕谁隐， 一样花开为底迟？ 圃露庭霜何寂寞， 鸿归蛩病可相思？ 休言举世无谈者， 解语何妨片语时。
```

[清] 曹雪芹 《咏白海棠》
```
斜阳寒草带重门， 苔翠盈铺雨后盆。
```
```
玉是精神难比洁， 雪为肌骨易销魂。 芳心一点娇无力， 倩影三更月有痕。 莫谓缟仙能羽化， 多情伴我咏黄昏。
```

[清] 曹雪芹 《元宵灯谜》
```
有眼无珠腹内空，荷花出水喜相逢。 梧桐叶落分离别，恩爱夫妻不到冬。
```
```
　　　　　　——打一用物
```

[清] 黄景仁 《别老母》
```
搴帷拜母河梁去，白发愁看泪眼枯。 惨惨柴门风雪夜，此时有子不如无。
```

[清] 纳兰性德 《采桑子·冷香萦遍红桥梦》
```
冷香萦遍红桥梦， 梦觉城笳。
```
```
月上桃花， 雨歇春寒燕子家。 箜篌别后谁能鼓， 肠断天涯。 暗损韶华， 一缕茶烟透碧纱。
```

[清] 纳兰性德 《采桑子·谁翻乐府凄凉曲》
```
谁翻乐府凄凉曲？ 风也萧萧，
```
```
雨也萧萧， 瘦尽灯花又一宵。 不知何事萦怀抱？ 醒也无聊， 醉也无聊， 梦也何曾到谢桥。
```

[清] 纳兰性德 《采桑子·谢家庭院残更立》
```
谢家庭院残更立，燕宿雕梁。 月度银墙，不辨花丛那瓣香？
```
```
此情已自成追忆，零落鸳鸯。 雨歇微凉，十一年前梦一场！
```

[清] 纳兰性德 《南乡子 为亡妇题照》
```
泪咽却无声。 只向从前悔薄情，
```
```
凭仗丹青重省识。 盈盈。一片伤心画不成。 别语忒分明。 午夜鹣鹣梦早醒。 卿自早醒侬自梦， 更更。泣尽风檐夜雨铃。
```

[清] 纳兰性德 《菩萨蛮·春花春月年年客》
```
春花春月年年客， 怜春又怕春离别。
```
```
只为晓风愁， 催花扑玉钩。 娟娟双蛱蝶， 宛转飞花侧。 花底一声歌， 疼花花奈何。
```

[清] 纳兰性德 《菩萨蛮·雾窗寒对遥天暮》
```
雾窗寒对遥天暮， 暮天遥对寒窗雾。
```
```
花落正啼鸦， 鸦啼正落花。 袖罗垂影瘦， 瘦影垂罗袖。 风翦一丝红， 红丝一翦风。
```

[清] 纳兰性德 《清平乐·风鬟雨鬓》
```
风鬟雨鬓，偏是来无准。 倦倚玉兰看月晕，容易语低香近。
```
```
软风吹遍窗纱，心期便隔天涯。 从此伤春伤别，黄昏只对梨花。
```

[清] 谭嗣同 《潼关》
```
终古高云簇此城， 秋风吹散马蹄声。
```
```
河流大野犹嫌束， 山入潼关不解平。
```

[清] 郑燮 《山中雪后》
```
晨起开门雪满山，雪睛云淡日光寒。 檐流未滴梅花冻，一种清孤不等闲。
```

[清] 朱彝尊 《桂殿秋·思往事》
```
思往事，渡江干。 青娥低映越山看。
```
```
共眠一舸听秋雨， 小簟轻衾各自寒。
```

[现代] 毛泽东 《减字木兰花·广昌路上》
```
漫天皆白， 雪里行军情更迫。
```
```
头上高山， 风卷红旗过大关。 此行何处？ 赣江风雪迷漫处。 命令昨颁， 十万工农下吉安。
```

[现代] 毛泽东 《五古·挽易昌陶》
```
去去思君深，思君君不来。 愁杀芳年友，悲叹有余哀。
```
```
衡阳雁声彻，湘滨春溜回。 感物念所欢，踯躅南城隈。 城隈草萋萋，涔泪侵双题。 采采余孤景，日落衡云西。 方期沆养游，零落匪所思。 永诀从今始，午夜惊鸣鸡。 鸣鸡一声唱，汗漫东皋上。 冉冉望君来，握手珠眶涨。 关山蹇骥足，飞飙拂灵帐， 我怀郁如楚，放歌依列嶂。 列嶂青且茜，愿言试长剑。 东海有岛夷，北山尽仇怨。 荡涤谁氏子，安得辞浮贱。 子期竟早亡，牙琴从此绝。 琴绝最伤情，朱华春不荣。 后来有千日，谁与共平生？ 望灵荐杯酒，惨淡看铭旌。 惆怅中何寄，江天水一泓。
```

[现代] 毛泽东 《五律·挽戴安澜将军》
```
外侮需人御， 将军赋采薇。
```
```
师称机械化， 勇夺虎罴威。 浴血冬瓜守， 驱倭棠吉归。 沙场竟殒命， 壮志也无违。
```

[现代] 毛泽东 《渔家傲·反第一次大“围剿”》
```
万木霜天红烂漫， 天兵怒气冲霄汉。
```
```
雾满龙冈千嶂暗， 齐声唤， 前头捉住了张辉瓒。 二十万军重入赣， 风烟滚滚来天半。 唤起工农千百万， 同心干， 不周山下红旗乱。
```

[现代] 毛泽东 《虞美人·枕上》
```
堆来枕上愁何状， 江海翻波浪。
```
```
夜长天色怎难明， 无奈披衣起坐薄寒中。 晓来百念皆灰烬， 倦极身无凭。 一勾残月向西流， 对此不抛眼泪也无由。
```

[唐] 陈子昂 《晚次乐乡县》
```
故乡杳无际。 日暮且孤征。
```
```
川原迷旧国。 道路入边城。 野戍荒烟断。 深山古木平。 如何此时恨。 嗷嗷夜猿鸣。
```

[唐] 杜审言 《渡湘江》
```
迟日园林悲昔游，今春花鸟作边愁。 独怜京国人南窜，不似湘江水北流。
```

[唐] 王维 《渭川田家》
```
斜光照墟落，穷巷牛羊归。 野老念牧童，倚杖候荆扉。
```
```
雉雊麦苗秀，蚕眠桑叶稀。 田夫荷锄立，相见语依依。 即此羡闲逸，怅然吟式微。
```

[唐] 李白 《子夜四时歌：春歌》
```
秦地罗敷女，采桑绿水边。 素手青条上，红妆白日鲜。
```
```
蚕饥妾欲去，五马莫留连。
```

[唐] 杜甫 《寄韩谏议》
```
今我不乐思岳阳，身欲奋飞病在床。 美人娟娟隔秋水，濯足洞庭望八荒。
```
```
鸿飞冥冥日月白，青枫叶赤天雨霜。 玉京群帝集北斗，或骑骐驎翳凤凰。 芙蓉旌旗烟雾乐，影动倒景摇潇湘。 星宫之君醉琼浆，羽人稀少不在旁。 似闻昨者赤松子，恐是汉代韩张良。 昔随刘氏定长安，帷幄未改神惨伤。 国家成败吾岂敢，色难腥腐餐风香。 周南留滞古所惜，南极老人应寿昌。 美人胡为隔秋水，焉得置之贡玉堂。
```

[唐] 刘长卿 《长沙过贾谊宅》
```
三年谪宦此栖迟，万古惟留楚客悲。 秋草独寻人去后，寒林空见日斜时。
```
```
汉文有道恩犹薄，湘水无情吊岂知？ 寂寂江山摇落处，怜君何事到天涯！
```

[唐] 杜牧 《赠别二首之一》
```
娉娉袅袅十三馀，豆蔻梢头二月初。 春风十里扬州路，卷上珠帘总不如。
```

[宋] 无名氏 《杂诗》
```
近寒食雨草萋萋，著麦苗风柳映堤。 等是有家归未得，杜鹃休向耳边啼。
```

[唐] 王维 《新晴野望》
```
新晴原野旷，极目无氛垢。 郭门临渡头，村树连溪口。
```
```
白水明田外，碧峰出山後。 农月无闲人，倾家事南亩。
```

[唐] 王维 《纳凉》
```
乔木万余株。 清流贯其中。
```
```
前临大川口。 豁达来长风。 涟漪涵白沙。 素鲔如游空。 偃卧盘石上。 翻涛沃微躬。 漱流复濯足。 前对钓鱼翁。 贪饵凡几许。 徒思莲叶东。
```

[唐] 李贺 《南山田中行》
```
秋野明，秋风白，塘水漻漻虫啧啧。 云根台藓山上石，冷红泣露娇啼色。
```
```
荒畦九月稻叉牙，蛰萤低飞陇径斜。 石脉水流泉滴沙，鬼灯如漆点松花。
```

[唐] 李贺 《恼公》
```
宋玉愁空断，娇饶粉自红。 歌声春草露，门掩杏花丛。
```
```
注口樱桃小，添眉桂叶浓。 晓奁妆秀靥，夜帐减香筒。 钿镜飞孤鹊，江图画水荭。 陂陀梳碧凤，腰袅带金虫。 杜若含清露，河蒲聚紫茸。 月分蛾黛破，花合靥朱融。 发重疑盘雾，腰轻乍倚风。 密书题豆蔻，隐语笑芙蓉。 莫锁茱萸匣，休开翡翠笼。 弄珠惊汉燕，烧蜜引胡蜂。 醉缬抛红网，单罗挂绿蒙。 数钱教姹女，买药问巴賨。 匀脸安斜雁，移灯想梦熊。 肠攒非束竹，胘急是张弓。 晚树迷新蝶，残霓忆断虹。 古时填渤澥，今日凿崆峒。 绣沓褰长幔，罗裙结短封。 心摇如舞鹤，骨出似飞龙。 井槛淋清漆，门铺缀白铜。 偎花开兔径，向壁印狐踪。 玳瑁钉帘薄，琉璃叠扇烘。 象床缘素柏，瑶席卷香葱。 细管吟朝幌，芳醪落夜枫。 宜男生楚巷，栀子发金墉。 龟甲开屏涩，鹅毛渗墨浓。 黄庭留卫瓘，绿树养韩冯。 鸡唱星悬柳，鸦啼露滴桐。 黄娥初出座，宠妹始相从。 蜡泪垂兰烬，秋芜扫绮栊。 吹笙翻旧引，沽酒待新丰。 短佩愁填粟，长弦怨削菘。 曲池眠乳鸭，小阁睡娃僮。 褥缝簪双线，钩绦辫五总。 蜀烟飞重锦，峡雨溅轻容。 拂镜羞温峤，薰衣避贾充。 鱼生玉藕下，人在石莲中。 含水弯蛾翠，登楼潠马鬃。 使君居曲陌，园令住临邛。 桂火流苏暖，金炉细炷通。 春迟王子态，莺啭谢娘慵。 玉漏三星曙，铜街五马逢。 犀株防胆怯，银液镇心忪。 跳脱看年命，琵琶道吉凶。 王时应七夕，夫位在三宫。 无力涂云母，多方带药翁。 符因青鸟送，囊用绛纱缝。 汉苑寻官柳，河桥阂禁钟。 月明中妇觉，应笑画堂空。
```

[唐] 李贺 《苦昼短》
```
飞光飞光，劝尔一杯酒。 吾不识青天高，黄地厚。
```
```
唯见月寒日暖，来煎人寿。 食熊则肥，食蛙则瘦。 神君何在，太一安有？ 天东有若木，下置衔烛龙。 吾将斩龙足，嚼龙肉， 使之朝不得回，夜不得伏。 自然老者不死，少者不哭。 何为服黄金，吞白玉？ 谁似任公子，云中骑碧驴？ 刘彻茂陵多滞骨，嬴政梓棺费鲍鱼。
```

[唐] 李贺 《江楼曲》
```
楼前流水江陵道，鲤鱼风起芙蓉老。 晓钗催鬓语南风，抽帆归来一日功。
```
```
鼍吟浦口飞梅雨，竿头酒旗换青苎。 萧骚浪白云差池，黄粉油衫寄郎主。 新槽酒声苦无力，南湖一顷菱花白。 眼前便有千里愁，小玉开屏见山色。
```

[唐] 王昌龄 《从军行》
```
大将军出战，白日暗榆关。 三面黄金甲，单于破胆还。
```

[唐] 王昌龄 《采莲曲二首》
```
吴姬越艳楚王妃，争弄莲舟水湿衣。 来时浦口花迎入，采罢江头月送归。
```
```
荷叶罗裙一色裁，芙蓉向脸两边开。 乱入池中看不见，闻歌始觉有人来。
```

[唐] 王昌龄 《西宫春怨》
```
西宫夜静百花香，欲卷珠帘春恨长。 斜抱云和深见月，朦胧树色隐昭阳。
```

[唐] 王昌龄 《送魏二》
```
醉别江楼橘柚香，江风引雨入舟凉。 忆君遥在潇湘月，愁听清猿梦里长。
```

[唐] 贺知章 《望人家桃李花》
```
山源夜雨渡仙家，朝发东园桃李花。 桃花红兮李花白，照灼城隅复南陌。
```
```
南陌青楼十二重，春风桃李为谁容。 弃置千金轻不顾，踟蹰五马谢相逢。 徒言南国容华晚，遂叹西家飘落远。 的皪长奉明光殿，氛氲半入披香苑。 苑中珍木元自奇，黄金作叶白银枝。 千年万年不凋落，还将桃李更相宜。 桃李从来露井傍，成蹊结影矜艳阳。 莫道春花不可树，会持仙实荐君王。
```

[唐] 贺知章 《采莲曲》
```
稽山云雾郁嵯峨，镜水无风也自波。 莫言春度芳菲尽，别有中流采芰荷。
```

[唐] 白居易 《对酒》
```
人生一百岁，通计三万日。 何况百岁人，人间百无一。
```
```
贤愚共零落，贵贱同埋没。 东岱前後魂，北邙新旧骨。 复闻药误者，为爱延年术。 又有忧死者，为贪政事笔。 药误不得老，忧死非因疾。 谁人言最灵，知得不知失。 何如会亲友，饮此杯中物。 能沃烦虑销，能陶真性出。 所以刘阮辈，终年醉兀兀。
```

[唐] 白居易 《微雨夜行》
```
漠漠秋云起，稍稍夜寒生。 但觉衣裳湿，无点亦无声。
```

[唐] 白居易 《轻肥》
```
意气骄满路，鞍马光照尘。 借问何为者，人称是内臣。
```
```
朱绂皆大夫，紫绶或将军。 夸赴军中宴，走马去如云。 樽罍溢九酝，水陆罗八珍。 果擘洞庭橘，脍切天池鳞。 食饱心自若，酒酣气益振。 是岁江南旱，衢州人食人！
```

[唐] 白居易 《为薛台悼亡》
```
半死梧桐老病身，重泉一念一伤神。 手携稚子夜归院，月冷空房不见人。
```

[唐] 白居易 《重题》
```
喜入山林初息影，厌趋朝市久劳生。 早年薄有烟霞志，岁晚深谙世俗情。
```
```
已许虎溪云里卧，不争龙尾道前行。 从兹耳界应清静，免见啾啾毁誉声。 长松树下小溪头，班鹿胎巾白布裘。 药圃茶园为产业，野麋林鹤是交游。 云生涧户衣裳润，岚隐山厨火烛幽。 最爱一泉新引得，清泠屈曲绕阶流。 日高睡足犹慵起，小阁重衾不怕寒。 遗爱寺钟欹枕听，香炉峰雪拨帘看。 匡庐便是逃名地，司马仍为送老官。 心泰身宁是归处，故乡何独在长安？ 宦途自此心长别，世事从今口不言。 岂止形骸同土木，兼将寿夭任乾坤。 胸中壮气犹须遣，身外浮云何足论。 还有一条遗恨事，高家门馆未酬恩。
```

[唐] 白居易 《中秋月》
```
万里清光不可思，添愁益恨绕天涯。 谁人陇外久征戍？何处庭前新别离？
```
```
失宠故姬归院夜，没蕃老将上楼时。 照他几许人肠断，玉兔银蟾远不知。
```

[唐] 白居易 《池上竹下作》
```
穿篱绕舍碧逶迤，十亩闲居半是池。 食饱窗间新睡后，脚轻林下独行时。
```
```
水能性淡为吾友，竹解心虚即我师。 何必悠悠人世上，劳心费目觅亲知？
```

[唐] 白居易 《池上》
```
袅袅凉风动，凄凄寒露零。 兰衰花始白，荷破叶犹青。
```
```
独立栖沙鹤，双飞照水萤。 若为寥落境，仍值酒初醒。
```

[唐] 白居易 《奉和令公绿野堂种花》
```
绿野堂开占物华，路人指道令公家。 令公桃李满天下，何用堂前更种花。
```

[唐] 杜甫 《夔州歌十绝句》
```
中巴之东巴东山，江水开辟流其间。 白帝高为三峡镇，夔州险过百牢关。
```
```
白帝夔州各异城，蜀江楚峡混殊名。 英雄割据非天意，霸主并吞在物情。 群雄竞起问前朝，王者无外见今朝。 比讶渔阳结怨恨，元听舜日旧箫韶。 赤甲白盐俱刺天，闾阎缭绕接山巅。 枫林橘树丹青合，复道重楼锦绣悬。 瀼东瀼西一万家，江北江南春冬花。 背飞鹤子遗琼蕊，相趁凫雏入蒋牙。 东屯稻畦一百顷，北有涧水通青苗。 晴浴狎鸥分处处，雨随神女下朝朝。 蜀麻吴盐自古通，万斛之舟行若风。 长年三老长歌里，白昼摊钱高浪中。 忆昔咸阳都市合，山水之图张卖时。 巫峡曾经宝屏见，楚宫犹对碧峰疑。 武侯祠堂不可忘，中有松柏参天长。 干戈满地客愁破，云日如火炎天凉。 阆风玄圃与蓬壶，中有高堂天下无。 借问夔州压何处，峡门江腹拥城隅。
```

[唐] 常建 《宿五度溪仙人得道处》
```
五度溪上花，生根依两崖。 二月寻片云，愿宿秦人家。
```
```
上见悬崖崩，下见白水湍。 仙人弹棋处，石上青萝盘。 无处求玉童，翳翳唯林峦。 前溪遇新月，聊取玉琴弹。
```

[唐] 杜甫 《题张氏隐居二首》
```
春山无伴独相求，伐木丁丁山更幽。 涧道馀寒历冰雪，石门斜日到林丘。
```
```
不贪夜识金银气，远害朝看麋鹿游。 乘兴杳然迷出处，对君疑是泛虚舟。 之子时相见，邀人晚兴留。 霁潭鳣发发，春草鹿呦呦。 杜酒偏劳劝，张梨不外求。 前村山路险，归醉每无愁。
```

[唐] 杜甫 《郑驸马宅宴洞中》
```
主家阴洞细烟雾，留客夏簟青琅玕。 春酒杯浓琥珀薄，冰浆碗碧玛瑙寒。
```
```
误疑茅屋过江麓，已入风磴霾云端。 自是秦楼压郑谷，时闻杂佩声珊珊。
```

[唐] 李商隐 《无题四首》
```
（其一） 来是空言去绝踪，
```
```
月斜楼上五更钟。 梦为远别啼难唤， 书被催成墨未浓。 蜡照半笼金翡翠， 麝熏微度绣芙蓉。 刘郎已恨蓬山远， 更隔蓬山一万重。 （其二） 飒飒东风细雨来， 芙蓉塘外有轻雷。 金蟾啮锁烧香入， 玉虎牵丝汲井回。 贾氏窥帘韩掾少， 宓妃留枕魏王才。 春心莫共花争发， 一寸相思一寸灰。 （其四） 何处哀筝随急管， 樱花永巷垂杨岸。 东家老女嫁不售， 白日当天三月半。 溧阳公主年十四， 清明暖後同墙看。 归来展转到五更， 梁间燕子闻长叹。 王十二兄与畏之员外相访，见招小饮，时予以悼亡日近， 不去，因寄。 谢傅门庭旧末行， 今朝歌管属檀郎。 更无人处帘垂地， 欲拂尘时簟竟床。 嵇氏幼男犹可悯， 左家娇女岂能望？ 愁霖腹疾俱难遣， 万里西风夜正长。
```

[唐] 李商隐 《曲江》
```
望断平时翠辇过， 空闻子夜鬼悲歌。
```
```
金舆不返倾城色， 玉殿犹分下苑波。 死忆华亭闻唳鹤， 老忧王室泣铜驼。 天荒地变心虽折， 若比伤春意未多。
```

[唐] 李煜 《渔父·浪花有意千重雪》
```
浪花有意千里雪，桃花无言一队春。 一壶酒，一竿身，快活如侬有几人。
```

[唐] 李煜 《子夜歌·人生愁恨何能免》
```
人生愁恨何能免？销魂独我情何限！ 故国梦重归，觉来双泪垂。
```
```
高楼谁与上？长记秋晴望。 往事已成空，还如一梦中。
```

[唐] 孟浩然 《早寒江上有怀》
```
木落雁南度，北风江上寒。我家襄水上，遥隔楚云端。 乡泪客中尽，孤帆天际看。迷津欲有问，平海夕漫漫。
```

[唐] 孟浩然 《送朱大入秦》
```
游人武陵去，宝剑直千金。 分手脱相赠，平生一片心。
```

[唐] 孟浩然 《洛中访袁拾遗不遇》
```
洛阳访才子，江岭作流人。 闻说梅花早，何如北地春。
```

[宋] 欧阳修 《临江仙·记得金銮同唱第》
```
记得金銮同唱第 春风上国繁华
```
```
如今薄宦老天涯 十年歧路 空负曲江花 闻说阆山通阆苑 楼高不见君家 孤城寒日等闲斜 离愁难尽 红树远连霞
```

[宋] 欧阳修 《蝶恋花·面旋落花风荡漾》
```
面旋落花风荡漾 柳重烟深
```
```
雪絮飞来往 雨后轻寒犹未放 春愁酒病成惆怅 枕畔屏山围碧浪 翠被花灯 夜夜空相向 寂寞起来褰绣幌 月明正在梨花上
```

[宋] 辛弃疾 《水调歌头 舟次扬洲和人韵》
```
落日塞尘起，胡骑猎清秋。 汉家组练十万，列舰耸高搂。
```
```
谁道投鞭飞渡？忆昔鸣髇血污，风雨佛狸愁。 季子正年少，匹马黑貂裘。 今老矣，搔白首，过扬州。 倦游欲去江上，手种橘千头。 二客东南名胜，万卷诗书事业，尝试与君谋。 莫射南山虎，直觅富民侯！
```

[宋] 辛弃疾 《木兰花慢 中秋饮酒将旦，客谓前人有赋待》
```
可怜今夕月，向何处、去悠悠？ 是别有人间，那边才见，光影东头？
```
```
是天外空汗漫，但长风、浩浩送中秋？ 飞镜无根谁系？嫦娥不嫁谁留？　 谓经海底问无由，恍惚使人愁。 怕万里长鲸，纵横触破，玉殿琼楼。 虾蟆故堪浴水，问云何、玉兔解沉浮？ 若道都齐无恙，云何渐渐如钩？
```

[宋] 辛弃疾 《贺新郎·把酒长亭说》
```
把酒长亭说。 看渊明、风流酷似，卧龙诸葛。
```
```
何处飞来林间鹊？蹙踏松梢残雪。 要破帽、多添华发。 剩水残山无态度，被疏梅、料理成风月。 两三雁，也萧瑟。 佳人重约还轻别。 怅清江、天寒不渡，水深冰合。 路断车轮生四角，此地行人销骨。 问谁使、君来愁绝？ 铸就而今相思错，料当初、费尽人间铁。 长夜笛，莫吹裂！
```

[唐] 李白 《上之回》
```
三十六离宫，楼台与天通。阁道步行月，美人愁烟空。 恩疏宠不及，桃李伤春风。淫乐意何极，金舆向回中。
```
```
万乘出黄道，千旗扬彩虹。前军细柳北，后骑甘泉东。 岂问渭川老，宁邀襄野童。秋暮瑶池宴，归来乐未穷。
```

[唐] 李白 《折杨柳》
```
垂杨拂绿水，摇艳东风年。花明玉关雪，叶暖金窗烟。 美人结长想，对此心凄然。攀条折春色，远寄龙庭前。
```

[唐] 李白 《从军行》
```
从军玉门道，逐虏金微山。笛奏梅花曲，刀开明月环。 鼓声鸣海上，兵气拥云间。愿斩单于首，长驱静铁关。
```

[唐] 李白 《玉壶吟》
```
烈士击玉壶，壮心惜暮年。 三杯拂剑舞秋月，忽然高咏涕泗涟。
```
```
凤凰初下紫泥诏，谒帝称觞登御筵。 揄扬九重万乘主，谑浪赤墀青琐贤。 朝天数换飞龙马，敕赐珊瑚白玉鞭。 世人不识东方朔，大隐金门是谪仙。 西施宜笑复宜颦，丑女效之徒累身。 君王虽爱蛾眉好，无奈宫中妒杀人。
```

[唐] 李白 《西岳云台歌送丹丘子》
```
西岳峥嵘何壮哉，黄河如丝天际来。黄河万里触山动， 盘涡毂转秦地雷。荣光休气纷五彩，千年一清圣人在。
```
```
巨灵咆哮擘两山，洪波喷箭射东海。三峰却立如欲摧， 翠崖丹谷高掌开。白帝金精运元气，石作莲花云作台。 云台阁道连窈冥，中有不死丹丘生。明星玉女备洒扫， 麻姑搔背指爪轻。我皇手把天地户，丹丘谈天与天语。 九重出入生光辉，东来蓬莱复西归。玉浆倘惠故人饮， 骑二茅龙上天飞。
```

[唐] 李白 《扶风豪士歌》
```
洛阳三月飞胡沙，洛阳城中人怨嗟。天津流水波赤血， 白骨相撑如乱麻。我亦东奔向吴国，浮云四塞道路赊。
```
```
东方日出啼早鸦，城门人开扫落花。梧桐杨柳拂金井， 来醉扶风豪士家。扶风豪士天下奇，意气相倾山可移。 作人不倚将军势，饮酒岂顾尚书期。雕盘绮食会众客， 吴歌赵舞香风吹。原尝春陵六国时，开心写意君所知。 堂中各有三千士，明日报恩知是谁。抚长剑，一扬眉， 清水白石何离离。脱吾帽，向君笑。饮君酒，为君吟。 张良未逐赤松去，桥边黄石知我心。
```

[唐] 李白 《清溪行 ( 一作宣州清溪 )》
```
清溪清我心，水色异诸水。 借问新安江，见底何如此。
```
```
人行明镜中，鸟度屏风里。 向晚猩猩啼，空悲远游子。
```

[唐] 李白 《赠清漳明府侄聿》
```
我李百万叶，柯条布中州。天开青云器，日为苍生忧。 小邑且割鸡，大刀伫烹牛。雷声动四境，惠与清漳流。
```
```
弦歌咏唐尧，脱落隐簪组。心和得天真，风俗犹太古。 牛羊散阡陌，夜寝不扃户。问此何以然，贤人宰吾土。 举邑树桃李，垂阴亦流芬。河堤绕绿水，桑柘连青云。 赵女不冶容，提笼昼成群。缲丝鸣机杼，百里声相闻。 讼息鸟下阶，高卧披道帙。蒲鞭挂檐枝，示耻无扑抶. 琴清月当户，人寂风入室。长啸一无言，陶然上皇逸。 白玉壶冰水，壶中见底清。清光洞毫发，皎洁照群情。 赵北美佳政，燕南播高名。过客览行谣，因之诵德声。
```

[唐] 李白 《于五松山赠南陵常赞府》
```
为草当作兰，为木当作松。兰秋香风远，松寒不改容。 松兰相因依，萧艾徒丰茸。鸡与鸡并食，鸾与鸾同枝。
```
```
拣珠去沙砾，但有珠相随。远客投名贤，真堪写怀抱。 若惜方寸心，待谁可倾倒。虞卿弃赵相，便与魏齐行。 海上五百人，同日死田横。当时不好贤，岂传千古名。 愿君同心人，于我少留情。寂寂还寂寂，出门迷所适。 长铗归来乎，秋风思归客。
```

[唐] 李白 《自梁园至敬亭山见会公谈陵阳山水兼期同游因》
```
我随秋风来，瑶草恐衰歇。中途寡名山，安得弄云月。 渡江如昨日，黄叶向人飞。敬亭惬素尚，弭棹流清辉。
```
```
冰谷明且秀，陵峦抱江城。粲粲吴与史，衣冠耀天京。 水国饶英奇，潜光卧幽草。会公真名僧，所在即为宝。 开堂振白拂，高论横青云。雪山扫粉壁，墨客多新文。 为余话幽栖，且述陵阳美。天开白龙潭，月映清秋水。 黄山望石柱，突兀谁开张。黄鹤久不来，子安在苍茫。 东南焉可穷，山鸟飞绝处。稠叠千万峰，相连入云去。 闻此期振策，归来空闭关。相思如明月，可望不可攀。 何当移白足，早晚凌苍山。且寄一书札，令予解愁颜。
```

[唐] 李白 《闻丹丘子于城北营石门幽居中有高凤遗迹仆离》
```
春华沧江月，秋色碧海云。离居盈寒暑，对此长思君。 思君楚水南，望君淮山北。梦魂虽飞来，会面不可得。
```
```
畴昔在嵩阳，同衾卧羲皇。绿萝笑簪绂，丹壑贱岩廊。 晚途各分析，乘兴任所适。仆在雁门关，君为峨眉客。 心悬万里外，影滞两乡隔。长剑复归来，相逢洛阳陌。 陌上何喧喧，都令心意烦。迷津觉路失，托势随风翻。 以兹谢朝列，长啸归故园。故园恣闲逸，求古散缥帙。 久欲入名山，婚娶殊未毕。人生信多故，世事岂惟一。 念此忧如焚，怅然若有失。闻君卧石门，宿昔契弥敦。 方从桂树隐，不羡桃花源。高风起遐旷，幽人迹复存。 松风清瑶瑟，溪月湛芳樽。安居偶佳赏，丹心期此论。
```

[唐] 李白 《题情深树寄象公》
```
肠断枝上猿，泪添山下樽。白云见我去，亦为我飞翻。
```

[唐] 李白 《送温处士归黄山白鹅峰旧居》
```
黄山四千仞，三十二莲峰。丹崖夹石柱，菡萏金芙蓉。 伊昔升绝顶，下窥天目松。仙人炼玉处，羽化留馀踪。
```
```
亦闻温伯雪，独往今相逢。采秀辞五岳，攀岩历万重。 归休白鹅岭，渴饮丹砂井。凤吹我时来，云车尔当整。 去去陵阳东，行行芳桂丛。回溪十六度，碧嶂尽晴空。 他日还相访，乘桥蹑彩虹。
```

[唐] 李白 《鲁郡东石门送杜二甫》
```
醉别复几日，登临遍池台。 何时石门路，重有金樽开。
```
```
秋波落泗水，海色明徂徕。 飞蓬各自远，且尽手中杯。
```

[唐] 李白 《灞陵行送别》
```
送君灞陵亭，灞水流浩浩。 上有无花之古树，下有伤心之春草。
```
```
我向秦人问路歧，云是王粲南登之古道。 古道连绵走西京，紫阙落日浮云生。 正当今夕断肠处，黄鹂愁绝不忍听.
```

[唐] 李白 《九日》
```
今日云景好，水绿秋山明。携壶酌流霞，搴菊泛寒荣。 地远松石古，风扬弦管清。窥觞照欢颜，独笑还自倾。
```
```
落帽醉山月，空歌怀友生。
```

[唐] 李白 《天台晓望》
```
天台邻四明，华顶高百越。门标赤城霞，楼栖沧岛月。 凭高登远览，直下见溟渤。云垂大鹏翻，波动巨鳌没。
```
```
风潮争汹涌，神怪何翕忽。观奇迹无倪，好道心不歇。 攀条摘朱实，服药炼金骨。安得生羽毛，千春卧蓬阙。
```

[唐] 李白 《登太白峰》
```
西上太白峰，夕阳穷登攀。 太白与我语，为我开天关。
```
```
愿乘泠风去，直出浮云间。 举手可近月，前行若无山。 一别武功去，何时复更还？
```

[唐] 李白 《鹦鹉洲》
```
鹦鹉来过吴江水，江上洲传鹦鹉名。鹦鹉西飞陇山去， 芳洲之树何青青。烟开兰叶香风暖，岸夹桃花锦浪生。
```
```
迁客此时徒极目，长洲孤月向谁明。
```

[唐] 李白 《秋下荆门》
```
霜落荆门江树空，布帆无恙挂秋风。 此行不为鲈鱼鲙，自爱名山入剡中。
```

[唐] 李白 《苏台览古》
```
旧苑荒台杨柳新，菱歌清唱不胜春。 只今惟有西江月，曾照吴王宫里人。
```

[唐] 李白 《独酌》
```
春草如有意，罗生玉堂阴。东风吹愁来，白发坐相侵。 独酌劝孤影，闲歌面芳林。长松尔何知，萧瑟为谁吟。
```
```
手舞石上月，膝横花间琴。过此一壶外，悠悠非我心。
```

[唐] 李白 《对酒》
```
劝君莫拒杯，春风笑人来。桃李如旧识，倾花向我开。 流莺啼碧树，明月窥金罍。昨日朱颜子，今日白发催。
```
```
棘生石虎殿，鹿走姑苏台。自古帝王宅，城阙闭黄埃。 君若不饮酒，昔人安在哉。
```

[唐] 李白 《感兴其一》
```
瑶姬天帝女，精彩化朝云。宛转入宵梦，无心向楚君。 锦衾抱秋月，绮席空兰芬。茫昧竟谁测，虚传宋玉文。
```
```
洛浦有宓妃，飘飖雪争飞。轻云拂素月，了可见清辉。 解珮欲西去，含情讵相违。香尘动罗袜，绿水不沾衣。 陈王徒作赋，神女岂同归。好色伤大雅，多为世所讥。 裂素持作书，将寄万里怀。眷眷待远信，竟岁无人来。 征鸿务随阳，又不为我栖。委之在深箧，蠹鱼坏其题。 何如投水中，流落他人开。不惜他人开，但恐生是非。 十五游神仙，仙游未曾歇。吹笙坐松风，泛瑟窥海月。 西山玉童子，使我炼金骨。欲逐黄鹤飞，相呼向蓬阙。 西国有美女，结楼青云端。蛾眉艳晓月，一笑倾城欢。 高节不可夺，炯心如凝丹。常恐彩色晚，不为人所观。 安得配君子，共乘双飞鸾。 嘉谷隐丰草，草深苗且稀。农夫既不异，孤穗将安归。 常恐委畴陇，忽与秋蓬飞。乌得荐宗庙，为君生光辉。
```

[唐] 李白 《春怨》
```
白马金羁辽海东，罗帷绣被卧春风。 落月低轩窥烛尽，飞花入户笑床空。
```

[唐] 李白 《戏赠杜甫》
```
饭颗山头逢杜甫，顶戴笠子日卓午。 借问别来太瘦生，总为从前作诗苦。
```

[唐] 李白 《冬日归旧山》
```
未洗染尘缨，归来芳草平。一条藤径绿，万点雪峰晴。 地冷叶先尽，谷寒云不行。嫩篁侵舍密，古树倒江横。
```
```
白犬离村吠，苍苔壁上生。穿厨孤雉过，临屋旧猿鸣。 木落禽巢在，篱疏兽路成。拂床苍鼠走，倒箧素鱼惊。 洗砚修良策，敲松拟素贞。此时重一去，去合到三清。
```

[唐] 杜甫 《曲江对酒》
```
苑外江头坐不归，水精春殿转霏微。 桃花细逐杨花落，黄鸟时兼白鸟飞。
```
```
纵饮久判人共弃，懒朝真与世相违。 吏情更觉沧洲远，老大悲伤未拂衣。
```

[唐] 杜甫 《堂成》
```
背郭堂成荫白茅，缘江路熟俯青郊。 桤林碍日吟风叶，笼竹和烟滴露梢。
```
```
暂止飞乌将数子，频来语燕定新巢。 旁人错比扬雄宅，懒惰无心作解嘲。
```

[唐] 杜甫 《为农》
```
锦里烟尘外，江村八九家。圆荷浮小叶，细麦落轻花。 卜宅从兹老，为农去国赊。远惭句漏令，不得问丹砂。
```

[唐] 杜甫 《晚晴》
```
村晚惊风度，庭幽过雨沾。夕阳薰细草，江色映疏帘。 书乱谁能帙，怀干可自添。时闻有馀论，未怪老夫潜。
```

[唐] 杜甫 《花鸭》
```
花鸭无泥滓，阶前每缓行。羽毛知独立，黑白太分明。 不觉群心妒，休牵众眼惊。稻粱沾汝在，作意莫先鸣。
```

[唐] 杜甫 《野望》
```
金华山北涪水西，仲冬风日始凄凄。 山连越巂蟠三蜀，水散巴渝下五溪。
```
```
独鹤不知何事舞，饥乌似欲向人啼。 射洪春酒寒仍绿，目极伤神谁为携。
```

[唐] 杜牧 《秋娘诗并序》
```
杜秋，金陵女也。年十五为李锜妾。后锜叛灭， 籍之入宫，有宠于景陵。穆宗即位，命秋为皇子
```
```
傅姆，皇子壮，封漳王。郑注用事，诬丞相欲去 己者，指王为根，王被罪废削，秋因赐归故乡。 予过金陵，感其穷且老，为之赋诗。 京江水清滑，生女白如脂。 其间杜秋者，不劳朱粉施。 老濞即山铸，后庭千双眉。 秋持玉斝醉，与唱金缕衣。 [劝君莫惜金缕衣，劝君须惜少年时。花开堪折 直须折，莫待无花空折枝。李锜长唱此辞。] 濞即白首叛，秋亦红泪滋。 吴江落日渡，灞岸绿杨垂。 联裾见天子，盼眄独依依。 椒壁悬锦幕，镜奁蟠蛟螭。 低鬟认新宠，窈袅复融怡。 月上白璧门，桂影凉参差。 金阶露新重，闲捻紫箫吹。 [晋书：盗开凉州张骏冢，得紫玉箫。] 莓苔夹城路，南苑雁初飞。 红粉羽林仗，独赐辟邪旗。 归来煮豹胎，餍饫不能饴。 咸池升日庆，铜雀分香悲。 雷音后车远，事往落花时。 燕禖得皇子，壮发绿緌緌。 画堂授傅姆，天人亲捧持。 虎睛珠络褓，金盘犀镇帷。 长杨射熊罴，武帐弄哑咿。 渐抛竹马剧，稍出舞鸡奇。 崭崭整冠佩，侍宴坐瑶池。 眉宇俨图画，神秀射朝辉。 一尺桐偶人，江充知自欺。 王幽茅土削，秋放故乡归。 觚棱拂斗极，回首尚迟迟。 四朝三十载，似梦复疑非。 潼关识旧吏，吏发已如丝。 却唤吴江渡，舟人那得知。 归来四邻改，茂苑草菲菲。 清血洒不尽，仰天知问谁。 寒衣一匹素，夜借邻人机。 我昨金陵过，闻之为嘘唏。 自古皆一贯，变化安能推。 夏姬灭两国，逃作巫臣姬。 西子下姑苏，一舸逐鸱夷。 织室魏豹俘，作汉太平基。 误置代籍中，两朝尊母仪。 光武绍高祖，本系生唐儿。 珊瑚破高齐，作婢舂黄糜。 萧后去扬州，突厥为阏氏。 女子固不定，士林亦难期。 射钩后呼父，钓翁王者师。 无国要孟子，有人毁仲尼。 秦因逐客令，柄归丞相斯。 安知魏齐首，见断箦中尸。 给丧蹶张辈，廊庙冠峨危。 珥貂七叶贵，何妨我虏支。 苏武却生返，邓通终死饥。 主张既难测，翻覆亦其宜。 地尽有何物？天外复何之？ 指何为而捉？足何为而驰？ 耳何为而听？目何为而窥？ 己身不自晓，此外何思惟。 因倾一樽酒，题作杜秋诗。 愁来独长咏，聊可以自怡。
```

[唐] 杜牧 《张好好诗并序》
```
君为豫章姝，十三才有馀。翠茁凤生尾，丹叶莲含跗。 高阁倚天半，章江联碧虚。此地试君唱，特使华筵铺。
```
```
主人顾四座，始讶来踟蹰。吴娃起引赞，低徊映长裾。 双鬟可高下，才过青罗襦。盼盼乍垂袖，一声雏凤呼。 繁弦迸关纽，塞管裂圆芦。众音不能逐，袅袅穿云衢。 主人再三叹，谓言天下殊。赠之天马锦，副以水犀梳。 龙沙看秋浪，明月游朱湖。自此每相见，三日已为疏。 玉质随月满，艳态逐春舒。绛唇渐轻巧，云步转虚徐。 旌旆忽东下，笙歌随舳舻。霜凋谢楼树，沙暖句溪蒲。 身外任尘土，樽前极欢娱。飘然集仙客，讽赋欺相如。 聘之碧瑶珮，载以紫云车。洞闭水声远，月高蟾影孤。 尔来未几岁，散尽高阳徒。洛城重相见，婥婥为当垆。 怪我苦何事，少年垂白须。朋游今在否，落拓更能无。 门馆恸哭后，水云秋景初。斜日挂衰柳，凉风生座隅。 洒尽满襟泪，短歌聊一书。
```

[唐] 杜牧 《江南春绝句》
```
千里莺啼绿映江，水村山郭酒旗风。 南朝四百八十寺，多少楼台烟雨中。
```

[唐] 杜牧 《宣州送裴坦判官往舒州时牧欲赴官归京》
```
日暖泥融雪半消，行人芳草马声骄。 九华山路云遮寺，清弋江村柳拂桥。
```
```
君意如鸿高的的，我心悬旆正摇摇。 同来不得同归去，故国逢春一寂寥！
```

[唐] 杜牧 《七夕》
```
云阶月地一相过，未抵经年别恨多。 最恨明朝洗车雨，不教回脚渡天河。
```

[唐] 杜牧 《寄远》
```
两叶愁眉愁不开，独含惆怅上层台。 碧云空断雁行处，红叶已凋人未来。
```
```
塞外音书无信息，道傍车马起尘埃。 功名待寄凌烟阁，力尽辽城不肯回。
```

[唐] 武则天 《如意娘》
```
看朱成碧思纷纷，憔悴支离为忆君。 不信比来长下泪，开箱验取石榴裙。
```

[唐] 王之涣 《横吹曲辞·出塞》
```
黄砂直上白云间，一片孤城万仞山。 羌笛何须怨杨柳，春光不度玉门关。
```

[唐] 李白 《蔡氏五弄·渌水曲》
```
渌水明秋月，南湖采白蘋。荷花娇欲语，愁杀荡舟人。
```

[唐] 刘商 《琴曲歌辞·胡笳十八拍》
```
汉室将衰兮四夷不宾，动干戈兮征战频。 哀哀父母生育我，见离乱兮当此辰。纱窗对镜未经事，
```
```
将谓珠帘能蔽身。一朝虏骑入中国，苍黄处处逢胡人。 忽将薄命委锋镝，可惜红颜随虏尘。（第一拍） 马上将余向绝域，厌生求死死不得。戎羯腥膻岂是人， 豺狼喜怒难姑息。行尽天山足霜霰，风土萧条近胡国。 万里重阴鸟不飞，寒沙莽莽无南北。（第二拍） 如羁囚兮在缧绁，忧虑万端无处说。使余力兮翦余发， 食余肉兮饮余血。诚知杀身愿如此，以余为妻不如死。 早被蛾眉累此身，空悲弱质柔如水。（第三拍） 山川路长谁记得，何处天涯是乡国。自从惊怖少精神， 不觉风霜损颜色。夜中归梦来又去，朦胧岂解传消息。 漫漫胡天叫不闻，明明汉月应相识。（第四拍） 水头宿兮草头坐，风吹汉地衣裳破。羊脂沐发长不梳， 羔子皮裘领仍左。狐襟貉袖腥复膻，昼披行兮夜披卧。 毡帐时移无定居，日月长兮不可过。（第五拍） 怪得春光不来久，胡中风土无花柳。天翻地覆谁得知， 如今正南看北斗。姓名音信两不通，终日经年常闭口。 是非取与在指撝，言语传情不如手。（第六拍） 男儿妇人带弓箭，塞马蕃羊卧霜霰。寸步东西岂自由， 偷生乞死非情愿。龟兹筚篥愁中听，碎叶琵琶夜深怨。 竟夕无云月上天，故乡应得重相见。（第七拍） 忆昔私家恣娇小，远取珍禽学驯扰。如今沦弃念故乡， 悔不当初放林表。朔风萧萧寒日暮，星河寥落胡天晓。 旦夕思归不得归，愁心想似笼中鸟。（第八拍） 当日苏武单于问，道是宾鸿解传信。学他刺血写得书， 书上千重万重恨。髯胡少年能走马，弯弓射飞无远近。 遂令边雁转怕人，绝域何由达方寸。（第九拍） 恨凌辱兮恶腥膻，憎胡地兮怨胡天。生得胡儿欲弃捐， 及生母子情宛然。貌殊语异憎还爱，心中不觉常相牵。 朝朝暮暮在眼前，腹生手养宁不怜。（第十拍） 日来月往相推迁，迢迢星岁欲周天。无冬无夏卧霜霰， 水冻草枯为一年。汉家甲子有正朔，绝域三光空自悬。 几回鸿雁来又去，肠断蟾蜍亏复圆。（第十一拍） 破瓶落井空永沉，故乡望断无归心。宁知远使问姓名， 汉语泠泠传好音。梦魂几度到乡国，觉后翻成哀怨深。 如今果是梦中事，喜过悲来情不任。（第十二拍） 童稚牵衣双在侧，将来不可留又忆。还乡惜别两难分， 宁弃胡儿归旧国。山川万里复边戍，背面无由得消息。 泪痕满面对残阳，终日依依向南北。（第十三拍） 莫以胡儿可羞耻，思情亦各言其子。手中十指有长短， 截之痛惜皆相似。还乡岂不见亲族，念此飘零隔生死。 南风万里吹我心，心亦随风渡辽水。（第十四拍） 叹息襟怀无定分，当时怨来归又恨。不知愁怨意若何， 似有锋铓扰方寸。悲欢并行情未快，心意相尤自相问。 不缘生得天属亲，岂向仇雠结恩信。（第十五拍） 去时只觉天苍苍，归日始知胡地长。重阴白日落何处， 秋雁所向应南方。平沙四顾自迷惑，远近悠悠随雁行。 征途未尽马蹄尽，不见行人边草黄。（第十六拍） 行尽胡天千万里，惟见黄沙白云起。马饥跑雪衔草根， 人渴敲冰饮流水。燕山仿佛辨烽戍，鼙鼓如闻汉家垒。 努力前程是帝乡，生前免向胡中死。（第十七拍） 归来故乡见亲族，田园半芜春草绿。明烛重然煨烬灰， 寒泉更洗沉泥玉。载持巾栉礼仪好，一弄丝桐生死足。 出入关山十二年，哀情尽在胡笳曲。（第十八拍）
```

[唐] 张炽 《杂曲歌辞·归去来引》
```
归去来，归期不可违。 相见旋明月，浮云共我归。
```

[唐] 施肩吾 《杂曲歌辞·古曲五首》
```
可怜江北女，惯唱江南曲。摇荡木兰舟，双凫不成浴。 郎为匕上香，妾为笼上灰。归时虽暖热，去罢生尘埃。
```
```
夜裁鸳鸯绮，朝织蒲桃绫。欲试一寸心，待缝三尺冰。 怜时鱼得水，怨罢商与参。不如山支子，却解结同心。 红颜感暮花，白日同流水。思君如孤灯，一夜一心死。
```

[唐] 刘禹锡 《杂曲歌辞·潇湘神二曲》
```
湘水流，湘水流，九疑云物至今愁。君问二妃何处所， 零陵香草露中秋。
```
```
斑竹枝，斑竹枝，泪痕点点寄相思。楚客欲听瑶瑟怨， 潇湘深夜月明时。
```

[唐] 白居易 《杂曲歌辞·忆江南》
```
江南好，风景旧曾谙。日出江花红胜火， 春来江水绿如蓝。能不忆江南。
```
```
江南忆，最忆是杭州。山寺月中寻桂子， 郡亭枕上看潮头。何日更重游。 江南忆，其次忆吴宫。吴酒一杯春竹叶， 吴娃双舞醉芙蓉。早晚复相逢。
```

[唐] 王勃 《蜀中九日》
```
九月九日望乡台，他席他乡送客杯。 人情已厌南中苦，鸿雁那从北地来。
```

[唐] 王勃 《寒夜怀友杂体二首》
```
北山烟雾始茫茫，南津霜月正苍苍。 秋深客思纷无已，复值征鸿中夜起。
```
```
复閤重楼向浦开，秋风明月度江来。 故人故情怀故宴，相望相思不相见。
```

[唐] 骆宾王 《帝京篇》
```
山河千里国，城阙九重门。不睹皇居壮，安知天子尊。 皇居帝里崤函谷，鹑野龙山侯甸服。五纬连影集星躔，
```
```
八水分流横地轴。秦塞重关一百二，汉家离宫三十六。 桂殿嶔岑对玉楼，椒房窈窕连金屋。三条九陌丽城隈， 万户千门平旦开。复道斜通鳷鹊观，交衢直指凤凰台。 剑履南宫入，簪缨北阙来。声名冠寰宇，文物象昭回。 钩陈肃兰戺，璧沼浮槐市。铜羽应风回，金茎承露起。 校文天禄阁，习战昆明水。朱邸抗平台，黄扉通戚里。 平台戚里带崇墉，炊金馔玉待鸣钟。小堂绮帐三千户， 大道青楼十二重。宝盖雕鞍金络马，兰窗绣柱玉盘龙。 绣柱璇题粉壁映，锵金鸣玉王侯盛。王侯贵人多近臣， 朝游北里暮南邻。陆贾分金将宴喜，陈遵投辖正留宾。 赵李经过密，萧朱交结亲。丹凤朱城白日暮， 青牛绀幰红尘度。侠客珠弹垂杨道，倡妇银钩采桑路。 倡家桃李自芳菲，京华游侠盛轻肥。延年女弟双凤入， 罗敷使君千骑归。同心结缕带，连理织成衣。 春朝桂尊尊百味，秋夜兰灯灯九微。翠幌珠帘不独映， 清歌宝瑟自相依。且论三万六千是，宁知四十九年非。 古来荣利若浮云，人生倚伏信难分。始见田窦相移夺， 俄闻卫霍有功勋。未厌金陵气，先开石椁文。 朱门无复张公子，灞亭谁畏李将军。相顾百龄皆有待， 居然万化咸应改。桂枝芳气已销亡，柏梁高宴今何在。 春去春来苦自驰，争名争利徒尔为。久留郎署终难遇， 空扫相门谁见知。当时一旦擅豪华，自言千载长骄奢。 倏忽抟风生羽翼，须臾失浪委泥沙。黄雀徒巢桂， 青门遂种瓜。黄金销铄素丝变，一贵一贱交情见。 红颜宿昔白头新，脱粟布衣轻故人。故人有湮沦， 新知无意气。灰死韩安国，罗伤翟廷尉。 已矣哉，归去来。马卿辞蜀多文藻，扬雄仕汉乏良媒。 三冬自矜诚足用，十年不调几邅回。汲黯薪逾积， 孙弘阁未开。谁惜长沙傅，独负洛阳才。
```

[唐] 骆宾王 《畴昔篇》
```
少年重英侠，弱岁贱衣冠。既托寰中赏，方承膝下欢。 遨游灞水曲，风月洛城端。且知无玉馔，谁肯逐金丸。
```
```
金丸玉馔盛繁华，自言轻侮季伦家。五霸争驰千里马， 三条竞骛七香车。掩映飞轩乘落照，参差步障引朝霞。 池中旧水如悬镜，屋里新妆不让花。意气风云倏如昨， 岁月春秋屡回薄。上苑频经柳絮飞，中园几见梅花落。 当时门客今何在，畴昔交朋已疏索。莫教憔悴损容仪， 会得高秋云雾廓。淹留坐帝乡，无事积炎凉。 一朝披短褐，六载奉长廊。赋文惭昔马，执戟叹前扬。 挥戈出武帐，荷笔入文昌。文昌隐隐皇城里， 由来奕奕多才子。潘陆词锋骆驿飞，张曹翰苑纵横起。 卿相未曾识，王侯宁见拟。垂钓甘成白首翁， 负薪何处逢知己。判将运命赋穷通，从来奇舛任西东。 不应永弃同刍狗，且复飘飖类转蓬。容鬓年年异， 春华岁岁同。荣亲未尽礼，徇主欲申功。 脂车秣马辞乡国，萦辔西南使邛僰。玉垒铜梁不易攀， 地角天涯眇难测。莺啭蝉吟有悲望，鸿来雁度无音息。 阳关积雾万里昏，剑阁连山千种色。蜀路何悠悠， 岷峰阻且修。回肠随九折，迸泪连双流。寒光千里暮， 露气二江秋。长途看束马，平水且沉牛。 华阳旧地标神制，石镜蛾眉真秀丽。诸葛才雄已号龙， 公孙跃马轻称帝。五丁卓荦多奇力，四士英灵富文艺。 云气横开八阵形，桥形遥分七星势。川平烟雾开， 游戏锦城隈。墉高龟望出，水净雁文回。寻姝入酒肆， 访客上琴台。不识金貂重，偏惜玉山颓。 他乡冉冉消年月，帝里沈沈限城阙。不见猿声助客啼， 唯闻旅思将花发。我家迢递关山里，关山迢递不可越。 故园梅柳尚馀春，来时勿使芳菲歇。解鞅欲言归， 执袂怆多违。北梁俱握手，南浦共沾衣。别情伤去盖， 离念惜徂辉。知音何所托，木落雁南飞。回来望平陆， 春来酒应熟。相将菌阁卧青溪，且用藤杯泛黄菊。 十年不调为贫贱，百日屡迁随倚伏。只为须求负郭田， 使我再干州县禄。百年郁郁少腾迁，万里遥遥入镜川。 涘江拂潮冲白日，淮海长波接远天。 丛竹凝朝露，孤山起暝烟。赖有边城月，常伴客旌悬。 东南美箭称吴会，名都隐轸三江外。涂山执玉应昌期， 曲水开襟重文会。仙镝流音鸣鹤岭，宝剑分辉落蛟濑。 未看白马对芦刍，且觉浮云似车盖。江南节序多， 文酒屡经过。共踏春江曲，俱唱采菱歌。舟移疑入镜， 棹举若乘波。风光无限极，归楫碍池荷。 眺听烟霞正流眄，即从王事归舻转。芝田花月屡裴回， 金谷佳期重游衍。登高北望嗤梁叟，凭轼西征想潘掾。 峰开华岳耸疑莲，水激龙门急如箭。人事谢光阴， 俄遭霜露侵。偷存七尺影，分没九泉深。穷途行泣玉， 愤路未藏金。茹荼空有叹，怀橘独伤心。 年来岁去成销铄，怀抱心期渐寥落。挂冠裂冕已辞荣， 南亩东皋事耕凿。宾阶客院常疏散，蓬径柴扉终寂寞。 自有林泉堪隐栖，何必山中事丘壑。我住青门外， 家临素浐滨。遥瞻丹凤阙，斜望黑龙津。荒衢通猎骑， 穷巷抵樵轮。时有桃源客，来访竹林人。 昨夜琴声奏悲调，旭旦含颦不成笑。果乘骢马发嚣书， 复道郎官禀纶诰。冶长非罪曾缧绁，长孺然灰也经溺。 高门有阅不图封，峻笔无闻敛敷妙。适离京兆谤， 还从御史弹。炎威资夏景，平曲况秋翰。画地终难入， 书空自不安。吹毛未可待，摇尾且求餐。 丈夫坎壈多愁疾，契阔迍邅尽今日。慎罚宁凭两造辞， 严科直挂三章律。邹衍衔悲系燕狱，李斯抱怨拘秦桎。 不应白发顿成丝，直为黄沙暗如漆。紫禁终难叫， 朱门不易排。惊魂闻叶落，危魄逐轮埋。霜威遥有厉， 雪枉遂无阶。含冤欲谁道，饮气独居怀。 忽闻驿使发关东，传道天波万里通。涸鳞去辙还游海， 幽禽释网便翔空。舜泽尧曦方有极，谗言巧佞傥无穷。 谁能跼迹依三辅，会就商山访四翁。
```

[唐] 骆宾王 《代女道士王灵妃赠道士李荣》
```
玄都五府风尘绝，碧海三山波浪深。桃实千年非易待， 桑田一变已难寻。别有仙居对三市，金阙银宫相向起。
```
```
台前镜影伴仙娥，楼上箫声随凤史。凤楼迢递绝尘埃， 莺时物色正裴回。灵芝紫检参差长，仙桂丹花重叠开。 双童绰约时游陟，三鸟联翩报消息。尽言真侣出遨游， 传道风光无限极。轻花委砌惹裾香，残月窥窗觇幌色。 个时无数并妖妍，个里无穷总可怜。别有众中称黜帝， 天上人间少流例。洛滨仙驾启遥源，淮浦灵津符远筮。 自言少小慕幽玄，只言容易得神仙。珮中邀勒经时序， 箫里寻思复几年。寻思许事真情变，二人容华识少选。 漫道烧丹止七飞，空传化石曾三转。寄语天上弄机人， 寄语河边值查客，乍可匆匆共百年，谁使遥遥期七夕。 想知人意自相寻，果得深心共一心。一心一意无穷已， 投漆投胶非足拟。只将羞涩当风流，持此相怜保终始。 相怜相念倍相亲，一生一代一双人。不把丹心比玄石， 惟将浊水况清尘。只言柱下留期信，好欲将心学松蕣。 不能京兆画蛾眉，翻向成都骋驺引。青牛紫气度灵关， 尽素赩鳞去不还。连苔上砌无穷绿，修竹临坛几处斑。 此时空床难独守，此日别离那可久。梅花如雪柳如丝， 年去年来不自持。初言别在寒偏在，何悟春来春更思。 春时物色无端绪，双枕孤眠谁分许。分念娇莺一种啼， 生憎燕子千般语。朝云旭日照青楼，迟晖丽色满皇州。 落花泛泛浮灵沼，垂柳长长拂御沟。御沟大道多奇赏， 侠客妖容递来往。宝骑连花铁作钱，香轮骛水珠为网。 香轮宝骑竞繁华，可怜今夜宿倡家。鹦鹉杯中浮竹叶， 凤凰琴里落梅花。许辈多情偏送款，为问春花几时满。 千回鸟信说众诸，百过莺啼说长短。长短众诸判不寻， 千回百过浪关心。何曾举意西邻玉，未肯留情南陌金。 南陌西邻咸自保，还辔归期须及早。为想三春狭斜路， 莫辞九折邛关道。假令白里似长安，须使青牛学剑端。 蘋风入驭来应易，竹杖成龙去不难。龙飙去去无消息， 鸾镜朝朝减容色。君心不记下山人，妾欲空期上林翼。 上林三月鸿欲稀，华表千年鹤未归。不分淹留桑路待， 只应直取桂轮飞。 第七十八卷
```

[唐] 骆宾王 《从军行》
```
平生一顾念，意气溢三军。野日分戈影，天星合剑文。 弓弦抱汉月，马足践胡尘。不求生入塞，唯当死报君。
```

[唐] 沈佺期 《夜宿七盘岭》
```
独游千里外，高卧七盘西。 晓月临窗近，天河入户低。
```
```
芳春平仲绿，清夜子规啼。 浮客空留听，褒城闻曙鸡。
```

[唐] 王维 《自大散以往，深林密竹，磴道盘曲四五十里至》
```
危径几万转，数里将三休。回环见徒侣，隐映隔林丘。 飒飒松上雨，潺潺石中流。静言深溪里，长啸高山头。
```
```
望见南山阳，白露霭悠悠。青皋丽已净，绿树郁如浮。 曾是厌蒙密，旷然销人忧。
```

[唐] 王维 《春日与裴迪过新昌里访吕逸人不遇》
```
桃源一向绝风尘，柳市南头访隐沦。 到门不敢题凡鸟，看竹何须问主人。
```
```
城上青山如屋里，东家流水入西邻。 闭户著书多岁月，种松皆老作龙鳞。
```

[唐] 王维 《辋川集·北垞》
```
北垞湖水北，杂树映朱阑。逶迤南川水，明灭青林端。
```

[唐] 裴迪 《辋川集二十首·华子冈》
```
落日松风起，还家草露晞。云光侵履迹，山翠拂人衣。
```

[唐] 储光羲 《江南曲四首》
```
绿江深见底，高浪直翻空。 惯是湖边住，舟轻不畏风。
```
```
逐流牵荇叶，缘岸摘芦苗。 为惜鸳鸯鸟，轻轻动画桡。 日暮长江里，相邀归渡头。 落花如有意，来去逐船流。 隔江看树色，沿月听歌声。 不是长干住，那从此路行。
```

[唐] 常建 《题法院》
```
胜景门闲对远山，竹深松老半含烟。 皓月殿中三度磬，水晶宫里一僧禅。
```

[唐] 常建 《三日寻李九庄》
```
雨歇杨林东渡头，永和三日荡轻舟。 故人家在桃花岸，直到门前溪水流。
```

[唐] 常建 《塞下曲四首》
```
玉帛朝回望帝乡，乌孙归去不称王。 天涯静处无征战，兵气销为日月光。
```
```
北海阴风动地来，明君祠上望龙堆。 髑髅皆是长城卒，日暮沙场飞作灰。 龙斗雌雄势已分，山崩鬼哭恨将军。 黄河直北千馀里，冤气苍茫成黑云。 因嫁单于怨在边，蛾眉万古葬胡天。 汉家此去三千里，青冢常无草木烟。
```

[唐] 李白 《落日忆山中》
```
雨后烟景绿，晴天散馀霞。东风随春归，发我枝上花。 花落时欲暮，见此令人嗟。愿游名山去，学道飞丹砂。
```

[唐] 韦应物 《淮上喜会梁川故人》
```
江汉曾为客，相逢每醉还。浮云一别后，流水十年间。 欢笑情如旧，萧疏鬓已斑。何因北归去，淮上对秋山。
```

[唐] 岑参 《天山雪歌，送萧治归京》
```
天山有雪常不开，千峰万岭雪崔嵬。北风夜卷赤亭口， 一夜天山雪更厚。能兼汉月照银山，复逐胡风过铁关。
```
```
交河城边飞鸟绝，轮台路上马蹄滑。晻霭寒氛万里凝， 阑干阴崖千丈冰。将军狐裘卧不暖，都护宝刀冻欲断。 正是天山雪下时，送君走马归京师。雪中何以赠君别， 惟有青青松树枝。
```

[唐] 岑参 《玉门关盖将军歌》
```
盖将军，真丈夫。行年三十执金吾，身长七尺颇有须。 玉门关城迥且孤，黄沙万里白草枯。南邻犬戎北接胡，
```
```
将军到来备不虞。五千甲兵胆力粗，军中无事但欢娱。 暖屋绣帘红地炉，织成壁衣花氍毹。灯前侍婢泻玉壶， 金铛乱点野酡酥。紫绂金章左右趋，问著只是苍头奴。 美人一双闲且都，朱唇翠眉映明矑。清歌一曲世所无， 今日喜闻凤将雏。可怜绝胜秦罗敷，使君五马谩踟蹰。 野草绣窠紫罗襦，红牙缕马对樗蒱。玉盘纤手撒作卢， 众中夸道不曾输。枥上昂昂皆骏驹，桃花叱拨价最殊。 骑将猎向城南隅，腊日射杀千年狐。我来塞外按边储， 为君取醉酒剩沽。醉争酒盏相喧呼，忽忆咸阳旧酒徒。
```

[唐] 岑参 《秋思》
```
那知芳岁晚，坐见寒叶堕。吾不如腐草，翻飞作萤火。
```

[唐] 朱斌 《登楼（一作王之涣诗）》
```
白日依山尽，黄河入海流。欲穷千里目，更上一重楼。
```

[唐] 杜甫 《同诸公登慈恩寺塔》
```
高标跨苍穹，烈风无时休。 自非旷士怀，登兹翻百忧。
```
```
方知象教力，足可追冥搜。 仰穿龙蛇窟，始出枝撑幽。 七星在北户，河汉声西流。 羲和鞭白日，少昊行清秋。 秦山忽破碎，泾渭不可求。 俯视但一气，焉能辨皇州。 回首叫虞舜，苍梧云正愁。 惜哉瑶池饮，日晏昆仑丘。 黄鹄去不息，哀鸣何所投。 君看随阳雁，各有稻粱谋。
```

[唐] 杜甫 《往在》
```
往在西京日，胡来满彤宫。中宵焚九庙，云汉为之红。 解瓦飞十里，繐帷纷曾空。疚心惜木主，一一灰悲风。
```
```
合昏排铁骑，清旭散锦马蒙。贼臣表逆节，相贺以成功。 是时妃嫔戮，连为粪土丛。当宁陷玉座，白间剥画虫。 不知二圣处，私泣百岁翁。车驾既云还，楹桷欻穹崇。 故老复涕泗，祠官树椅桐。宏壮不如初，已见帝力雄。 前春礼郊庙，祀事亲圣躬。微躯忝近臣，景从陪群公。 登阶捧玉册，峨冕耿金钟。侍祠恧先露，掖垣迩濯龙。 天子惟孝孙，五云起九重。镜奁换粉黛，翠羽犹葱胧。 前者厌羯胡，后来遭犬戎。俎豆腐膻肉，罘罳行角弓。 安得自西极，申命空山东。尽驱诣阙下，士庶塞关中。 主将晓逆顺，元元归始终。一朝自罪己，万里车书通。 锋镝供锄犁，征戍听所从。冗官各复业，土著还力农。 君臣节俭足，朝野欢呼同。中兴似国初，继体如太宗。 端拱纳谏诤，和风日冲融。赤墀樱桃枝，隐映银丝笼。 千春荐陵寝，永永垂无穷。京都不再火，泾渭开愁容。 归号故松柏，老去苦飘蓬。
```

[唐] 杜甫 《后游》
```
寺忆新游处，桥怜再渡时。 江山如有待，花柳更无私。
```
```
野润烟光薄，沙暄日色迟。 客愁全为减，舍此复何之。
```

[唐] 杜甫 《少年行》
```
马上谁家薄媚郎，临阶下马坐人床。 不通姓字粗豪甚，指点银瓶索酒尝。
```

[唐] 杜甫 《野望》
```
西山白雪三奇戍，南浦清江万里桥。海内风尘诸弟隔， 天涯涕泪一身遥。唯将迟暮供多病，未有涓埃答圣朝。
```
```
跨马出郊时极目，不堪人事日萧条。
```

[唐] 杜甫 《院中晚晴怀西郭茅舍》
```
幕府秋风日夜清，澹云疏雨过高城。 叶心朱实看时落，阶面青苔先自生。
```
```
复有楼台衔暮景，不劳钟鼓报新晴。 浣花溪里花饶笑，肯信吾兼吏隐名。
```

[唐] 杜甫 《白帝》
```
白帝城中云出门，白帝城下雨翻盆。 高江急峡雷霆斗，翠木苍藤日月昏。
```
```
戎马不如归马逸，千家今有百家存。 哀哀寡妇诛求尽，恸哭秋原何处村。
```

[唐] 杜甫 《小至》
```
天时人事日相催，冬至阳生春又来。刺绣五纹添弱线， 吹葭六琯动浮灰。岸容待腊将舒柳，山意冲寒欲放梅。
```
```
云物不殊乡国异，教儿且覆掌中杯。
```

[唐] 杜甫 《即事》
```
暮春三月巫峡长，皛皛行云浮日光。雷声忽送千峰雨， 花气浑如百和香。黄莺过水翻回去，燕子衔泥湿不妨。
```
```
飞阁卷帘图画里，虚无只少对潇湘。
```

[唐] 杜甫 《柏学士茅屋》
```
碧山学士焚银鱼，白马却走身岩居。古人已用三冬足， 年少今开万卷馀。晴云满户团倾盖，秋水浮阶溜决渠。
```
```
富贵必从勤苦得，男儿须读五车书。
```

[唐] 杜甫 《小寒食舟中作》
```
佳辰强饭食犹寒，隐几萧条带鹖冠。春水船如天上坐， 老年花似雾中看。娟娟戏蝶过闲幔，片片轻鸥下急湍。
```
```
云白山青万馀里，愁看直北是长安。
```

[唐] 杜甫 《柳边》
```
只道梅花发，那知柳亦新。枝枝总到地，叶叶自开春。 紫燕时翻翼，黄鹂不露身。汉南应老尽，霸上远愁人。
```

[唐] 钱起 《梨花》
```
艳静如笼月，香寒未逐风。桃花徒照地，终被笑妖红。
```

[唐] 刘方平 《秋夜泛舟》
```
林塘夜发舟，虫响荻飕飕。万影皆因月，千声各为秋。 岁华空复晚，乡思不堪愁。西北浮云外，伊川何处流。
```

[唐] 刘方平 《采莲曲》
```
落日晴江里，荆歌艳楚腰。采莲从小惯，十五即乘潮。
```

[唐] 刘方平 《春雪》
```
飞雪带春风，裴回乱绕空。君看似花处，偏在洛阳东。
```

[唐] 戎昱 《移家别湖上亭》
```
好是春风湖上亭，柳条藤蔓系离情。 黄莺久住浑相识，欲别频啼四五声。
```

[宋] 张先 《菩萨蛮·闻人语著仙卿字》
```
闻人语著仙卿字。?情恨意还须喜。何况草长时。酒前频共伊。娇香堆宝帐。月到梨花上。心事两人知。掩灯罗幕垂。
```

[宋] 张先 《千秋岁·数声鶗鴂》
```
数声鶗鴂。又报芳菲歇。惜春更把残红折。雨轻风色暴，梅子青时节。永丰柳，无人尽日飞花雪。莫把幺弦拨。怨极弦能说。天不老，情难绝。心似双丝网，中有千千结。夜过也，东窗未白凝残月。
```

[宋] 张先 《青门引/青门饮》
```
乍暖还轻冷。风雨晚来方定。庭轩寂寞近清明，残花中酒，又是去年病。楼头画角风吹醒。入夜重门静。那堪更被明月，隔墙送过秋千影。
```

[宋] 晏殊 《浣溪沙》
```
红蓼花香夹岸稠。绿波春水向东流。小船轻舫好追游。渔父酒醒重拨棹，鸳鸯飞去却回头。一杯销尽两眉愁。
```

[宋] 晏殊 《浣溪沙》
```
淡淡梳妆薄薄衣。天仙模样好容仪。旧欢前事入颦眉。闲役梦魂孤烛暗，恨无消息画帘垂。且留双泪说相思。
```

[宋] 晏殊 《诉衷情·青梅煮酒斗时新》
```
青梅煮酒斗时新。天气欲残春。东城南陌花下，逢著意中人。 回绣袂，展香茵。叙情亲。此情拚作，千尺游丝，惹住朝云。
```

[宋] 晏殊 《渔家傲·荷叶荷花相间斗》
```
荷叶荷花相间斗。红娇绿嫩新妆就。昨日小池疏雨后。铺锦绣。行人过去频回首。 倚遍朱阑凝望久。鸳鸯浴处波文皱。谁唤谢娘斟美酒。萦舞袖。当筵劝我千长寿。
```

[宋] 叶清臣 《贺圣朝·满斟绿醑留君住》
```
满斟绿醑留君住。莫匆匆归去。三分春色二分愁，更一分风雨。花开花谢、都来几许。且高歌休诉。不知来岁牡丹时，再相逢何处。
```

[宋] 欧阳修 《蝶恋花·画阁归来春又晚》
```
画阁归来春又晚。燕子双飞，柳软桃花浅。细雨满天风满院。愁眉敛尽无人见。独倚阑干心绪乱。芳草芊绵，尚忆江南岸。风月无情人暗换。旧游如梦空肠断。
```

[宋] 欧阳修 《玉楼春》
```
别後不知君远近。触目凄凉多少闷。渐行渐远渐无书，水阔鱼沈何处问。夜深风竹敲秋韵。万叶千声皆是恨。故欹单枕梦中寻，梦又不成灯又尽。
```

[宋] 欧阳修 《渔家傲·五月榴花妖艳烘》
```
五月榴花妖艳烘。绿杨带雨垂垂重。五色新丝缠角粽。金盘送。生绡画扇盘双凤。正是浴兰时节动。菖蒲酒美清尊共。叶里黄骊时一弄。犹?松。等闲惊破纱窗梦。
```

[宋] 欧阳修 《浣溪沙》
```
湖上朱桥响画轮。溶溶春水浸春云。碧琉璃滑净无尘。当路游丝萦醉客，隔花啼鸟唤行人。日斜归去奈何春。
```

[宋] 王安石 《菩萨蛮·数家茅屋闲临水》
```
数家茅屋闲临水。单衫短帽垂杨里。花是去年红， 吹开一夜风。梢梢新月偃。午醉醒来晚。何物最关情。黄鹂三两声。
```

[宋] 王安石 《渔家傲·灯火已收正月半》
```
灯火已收正月半。山南山北花撩乱。闻说洊亭新水漫。骑款段。穿云入坞寻游伴。却拂僧床褰素幔。千岩万壑春风暖。一弄松声悲急管。吹梦断。西看窗日犹嫌短。
```

[宋] 王安石 《浣溪沙》
```
百亩中庭半是苔。门前白道水萦回。爱闲能有几人来。小院回廊春寂寂，山桃溪杏两三栽。为谁零落为谁开。
```

[宋] 王安石 《生查子·雨打江南树》
```
雨打江南树。一夜花开无数。绿叶渐成阴，下有游人归路。与君相逢处。不道春将暮。把酒祝东风，且莫恁、匆匆去。
```

[宋] 晏几道 《蝶恋花·庭院碧苔红叶遍》
```
庭院碧苔红叶遍。金菊开时，已近重阳宴。日日露荷凋绿扇。粉塘烟水澄如练。试倚凉风醒酒面。雁字来时，恰向层楼见。几点护霜云影转。谁家芦管吹秋怨。
```

[宋] 晏几道 《蝶恋花·碧草池塘春又晚》
```
碧草池塘春又晚。小叶风娇，尚学娥妆浅。双燕来时还念远。珠帘绣户杨花满。绿柱频移弦易断。细看秦筝，正似人情短。一曲啼乌心绪乱。红颜暗与流年换。
```

[宋] 晏几道 《蝶恋花·碾玉钗头双凤小》
```
碾玉钗头双凤小。倒晕工夫，画得宫眉巧。嫩曲罗裙胜碧草。鸳鸯绣字春衫好。三月露桃芳意早。细看花枝，人面争多少。水调声长歌未了。掌中杯尽东池晓。
```

[宋] 晏几道 《蝶恋花·梦入江南烟水路》
```
梦入江南烟水路。行尽江南，不与离人遇。睡里消魂无说处。觉来惆怅消魂误。欲尽此情书尺素。浮雁沈鱼，终了无凭据。却倚缓弦歌别绪。断肠移破秦筝柱。
```

[宋] 苏轼 《水龙吟·古来云海茫茫》
```
古来云海茫茫，道山绛阙知何处。人间自有，赤城居士，龙蟠凤举。清净无为，坐忘遗照，八篇奇语。向玉霄东望，蓬莱暗霭，有云驾、骖风驭。行尽九州四海，笑纷纷、落花飞絮。临江一见，谪仙风采，无言心许。八表神游，浩然相对，酒酣箕踞。待垂天赋就，骑鲸路稳，约相将去。
```

[宋] 苏轼 《满庭芳·归去来兮》
```
归去来兮，吾归何处，万里家在岷峨。百年强半，来日苦无多。坐见黄州再闰，儿童尽、楚语吴歌。山中友，鸡豚社酒，相劝老东坡。云何。当此去，人生底事，来往如梭。待闲看，秋风洛水清波。好在堂前细柳，应念我、莫翦柔柯。仍传语，江南父老，时与晒渔蓑。
```

[宋] 苏轼 《临江仙·细马远驮双侍女》
```
细马远驮双侍女，青巾玉带红靴。溪山好处便为家。谁知巴峡路，却见洛城花。面旋落英飞玉蕊，人间春日初斜。十年不见紫云车。龙丘新洞府，铅鼎养丹砂。
```

[宋] 苏轼 《定风波·千古风流阮步兵》
```
千古风流阮步兵。平生游宦爱东平。千里远来还不住。归去。空留风韵照人清。红粉尊前深懊恼。休道。怎生留得许多情。记得明年花絮乱。须看。泛西湖是断肠声。
```

[宋] 苏轼 《南乡子·晚景落琼杯》
```
晚景落琼杯。照眼云山翠作堆。认得岷峨春雪浪，初来。万顷蒲萄涨渌醅。暮雨暗阳台。乱洒高楼湿粉腮。一阵东风来卷地，吹回。落照江天一半开。
```

[宋] 苏轼 《南乡子·雨暗初疑夜》
```
雨暗初疑夜，风回忽报晴。淡云斜照著山明。细草软沙溪路、马蹄轻。卯酒醒还困，仙材梦不成。蓝桥何处觅云英。只有多情流水、伴人行。
```

[宋] 苏轼 《南歌子·日出西山雨》
```
日出西山雨，无晴又有晴。乱山深处过清明。不见彩绳花板、细腰轻。尽日行桑野，无人与目成。且将新句琢琼英。我是世间闲客、此闲行。
```

[宋] 苏轼 《八声甘州 寄参寥子》
```
有情风、万里卷潮来，无情送潮归。问钱塘江上，西兴浦口，几度斜晖。不用思量今古，俯仰昔人非。谁似东坡老，白首忘机。 记取西湖西畔，正暮山好处，空翠烟霏。算诗人相得，如我与君稀。约他年、东还海道，愿谢公、雅志莫相违。西州路，不应回首，为我沾衣。(正暮 一作：正春)
```

[宋] 苏轼 《蝶恋花·雨後春容清更丽》
```
雨后春容清更丽。只有离人，幽恨终难洗。北固山前三面水。碧琼梳拥青螺髻。 一纸乡书来万里。问我何年，真个成归计。白首送春拚一醉。东风吹破千行泪。
```

[宋] 苏轼 《蝶恋花 密州上元》
```
灯火钱塘三五夜。明月如霜，照见人如画。帐底吹笙香吐麝。此般风味应无价。寂寞山城人老也。击鼓吹箫，乍入农桑社。火冷灯稀霜露下。昏昏雪意云垂野。
```

[宋] 苏轼 《菩萨蛮·绣帘高卷倾城出》
```
绣帘高卷倾城出。灯前潋滟横波溢。皓齿发清歌。春愁入翠蛾。凄音休怨乱。我已先肠断。遗响下清虚。累累一串珠。
```

[宋] 苏轼 《菩萨蛮·娟娟缺月西南落》
```
娟娟缺月西南落。相思拨断琵琶索。枕泪梦魂中。觉来眉晕重。华堂堆烛泪。长笛吹新水。醉客各西东。应思陈孟公。
```

[宋] 苏轼 《菩萨蛮·画檐初挂弯弯月》
```
画檐初挂弯弯月。孤光未满先忧缺。遥认玉帘钩。天孙梳洗楼。 佳人言语好。不愿求新巧。此恨固应知。愿人无别离。
```

[宋] 苏轼 《菩萨蛮·风回仙驭云开扇》
```
风回仙驭云开扇。更阑月堕星河转。枕上梦魂惊。晓檐疏雨零。相逢虽草草。长共天难老。终不羡人间。人间日似年。
```

[宋] 苏轼 《菩萨蛮·落花闲院春衫薄》
```
落花闲院春衫薄。薄衫春院闲花落。迟日恨依依。依依恨日迟。梦回莺舌弄。弄舌莺回梦。邮便问人羞。羞人问便邮。
```

[宋] 苏轼 《菩萨蛮 回文。夏闺怨》
```
柳庭风静人眠昼。昼眠人静风庭柳。香汗薄衫凉。凉衫薄汗香。手红冰碗藕。藕碗冰红手。郎笑藕丝长。长丝藕笑郎。
```

[宋] 苏轼 《减字木兰花 已卯儋耳春词》
```
春牛春杖。无限春风来海上。便与春工。染得桃红似肉红。春幡春胜。一阵春风吹酒醒。不似天涯。卷起杨花似雪花。
```

[宋] 苏轼 《浣溪沙》
```
风压轻云贴水飞。乍晴池馆燕争泥。沈郎多病不胜衣。沙上不闻鸿雁信，竹间时听鹧鸪啼。此情惟有落花知。
```

[宋] 苏轼 《浣溪沙》
```
白雪清词出坐间。爱君才器两俱全。异乡风景却依然。可恨相逢能几日，不知重会是何年。茱萸仔细更重看。
```

[宋] 苏轼 《浣溪沙》
```
一梦江湖费五年。归来风物故依然。相逢一醉是前缘。迁客不应常眊矂，使君为出小婵娟。翠鬟聊著小诗缠。
```

[宋] 苏轼 《浣溪沙》
```
轻汗微微透碧纨。明朝端午浴芳兰。流香涨腻满晴川。彩线轻缠红玉臂，小符斜挂绿云鬟。佳人相见一千年。
```

[宋] 苏轼 《浣溪沙》
```
入袂轻风不破尘。玉簪犀璧醉佳辰。一番红粉为谁新。 团扇只堪题往事，新丝那解系行人。酒阑滋味似残春。
```

[宋] 苏轼 《减字木兰花·神闲意定》
```
神闲意定。万籁收声天地静。玉指冰弦。未动宫商意已传。 悲风流水。写出寥寥千古意。归去无眠。一夜余音在耳边。
```

[宋] 苏轼 《点绛唇·闲倚胡床》
```
闲倚胡床，庾公楼外峰千朵。与谁同坐。明月清风我。 别乘一来，有唱应须和。还知么。自从添个。风月平分破。
```

[宋] 苏轼 《虞美人·持杯遥劝天边月》
```
持杯摇劝天边月。愿月圆无缺。持杯复更劝花枝。且愿花枝长在、莫离披。 持杯月下花前醉。休问荣枯事。此欢能有几人知。对酒逢花不饮、待何时。
```

[宋] 苏轼 《浣溪沙》
```
花满银塘水漫流。犀槌玉板奏凉州。顺风环佩过秦楼。远汉碧云轻漠漠，今宵人在鹊桥头。一声敲彻绛河秋。
```

[宋] 苏轼 《虞美人·冰肌自是生来瘦》
```
冰肌自是生来瘦。那更分飞后。日长帘幕望黄昏。及至黄昏时候、转销魂。 君还知道相思苦。怎忍抛奴去。不辞迢递过关山。只恐别郎容易、见郎难。
```

[宋] 苏轼 《虞美人·深深庭院清明过》
```
深深庭院清明过。桃李初红破。柳丝搭在玉阑干。帘外潇潇微雨、做轻寒。晚晴台榭增明媚。已拼花前醉。更阑人静月侵廊。独自行来行去、好思量。
```

[宋] 苏轼 《临江仙·昨夜渡江何处宿》
```
昨夜渡江何处宿，望中疑是秦淮。月明谁起笛中哀。多情王谢女，相逐过江来。云雨未成还又散，思量好事难谐。凭陵急桨两相催。想伊归去後，应似我情怀。
```

[宋] 苏轼 《蝶恋花·蝶懒莺慵春过半》
```
蝶懒莺慵春过半。花落狂风，小院残红满。午醉未醒红日晚，黄昏帘幕无人卷。 云鬓鬅松眉黛浅。总是愁媒，欲诉谁消遣。未信此情难系绊，杨花犹有东风管。
```

[宋] 苏轼 《鹧鸪天·罗带双垂画不成》
```
罗带双垂画不成。殢人娇态最轻盈。酥胸斜抱天边月，玉手轻弹水面冰。无限事，许多情。四弦丝竹苦丁宁。饶君拨尽相思调，待听梧桐叶落声。
```

[宋] 舒亶 《虞美人 寄公度》
```
芙蓉落尽天涵水。日暮沧波起。背飞双燕贴云寒。独向小楼东畔、倚阑看。 浮生只合尊前老。雪满长安道。故人早晚上高台。赠我江南春色、一枝梅。
```

[宋] 舒亶 《菩萨蛮·画船槌鼓催君去》
```
画船捶鼓催君去。高楼把酒留君住。去住若为情。西江潮欲平。 江潮容易得。只是人南北。今日此尊空。知君何日同。
```

[宋] 张孝祥 《念奴娇·风帆更起》
```
风帆更起，望一天秋色，离愁无数。明日重阳尊酒里，谁与黄花为主。别岸风烟，孤舟灯火，今夕知何处。不如江月，照伊清夜同去。船过采石江边，望夫山下，酌水应怀古。德耀归来虽富贵，忍弃平生荆布。默想音容，遥怜儿女，独立衡皋暮。桐乡君子，念予憔悴如许。
```

[宋] 张孝祥 《菩萨蛮 回文》
```
渚莲红乱风翻雨。雨翻风乱红莲渚。 深处宿幽禽。禽幽宿处深。
```
```
淡妆秋水鉴。鉴水秋妆淡。 明月思人情。情人思月明。
```

[宋] 黄庭坚 《南歌子·槐绿低窗暗》
```
槐绿低窗暗，榴红照眼明。玉人邀我少留行。无奈一帆烟雨、画船轻。柳叶随歌皱，梨花与泪倾。别时不似见时情。今夜月明江上、酒初醒。
```

[宋] 贺铸 《行路难/梅花引》
```
缚虎手。悬河口。车如鸡栖马如狗。白纶巾。扑黄尘。不知我辈，可是蓬蒿人。衰兰送客咸阳道。天若有情天亦老。作雷颠。不论钱。谁问旗亭，美酒斗十千。酌大斗。更为寿。青鬓常青古无有。笑嫣然。舞翩然。当垆秦女，十五语如弦。遗音能记秋风曲。事去千年犹恨促。揽流光。系扶桑。争奈愁来，一日却为长。
```

[宋] 贺铸 《西江月·携手看花深径》
```
携手看花深径，扶肩待月斜廊。临分少伫已伥伥。此段不堪回想。欲寄书如天远，难销夜似年长。小窗风雨碎人肠。更在孤舟枕上。
```

[宋] 仲殊 《南歌子 忆旧》
```
十里青山远，潮平陆带沙。数声啼鸟怨年华。又是凄凉时候、在天涯。白露收残暑，清风衬晚霞。绿杨堤畔闹荷花。记得年时沽酒、那人家。
```

[宋] 晁补之 《临江仙·马上匆匆听鹊喜》
```
马上匆匆听鹊喜，朦胧月淡黄昏。碧罗双扇拥朝云。粉光先辨脸，朱色怎分唇。暂别宝奁蛛网遍，春风泪污榴裙。香笺小字寄行云。纤腰非学楚，宽带为思君。
```

[宋] 晁补之 《洞仙歌 泗州中秋作》
```
青烟幂处，碧海飞金镜。永夜闲阶卧桂影。露凉时、零乱多少寒螀，神京远，惟有蓝桥路近。 水晶帘不下，云母屏开，冷浸佳人淡脂粉。待都将许多明，付与金尊，投晓共、流霞倾尽。更携取、胡床上南楼，看玉做人间，素秋千顷。
```

[宋] 陈师道 《菩萨蛮·清词丽句前朝曲》
```
清词丽句前朝曲。使君借与灯前读。读罢已三更。寒窗雨打声。应怜诗客老。要使情怀好。犹有解歌人。尊前未得听。
```

[宋] 周邦彦 《醉桃源/阮郎归》
```
冬衣初染远山青。双丝云雁绫。夜寒袖湿欲成冰。都缘珠泪零。 情黯黯，闷腾腾。身如秋后蝇。若教随马逐郎行。不辞多少程。
```

[宋] 周邦彦 《兰陵王·柳阴直》
```
柳阴直。烟里丝丝弄碧。隋堤上、曾见几番，拂水飘绵送行色。登临望故国。谁识。京华倦客。长亭路，年去岁来，应折柔条过千尺。闲寻旧踪迹。又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿。望人在天北。凄恻。恨堆积。渐别浦萦回，津堠岑寂。斜阳冉冉春无极。念月榭携手，露桥闻笛。沈思前事，似梦里，泪暗滴。
```

[宋] 惠洪 《青玉案·绿槐烟柳长亭路》
```
绿槐烟柳长亭路。恨取次、分离去。日永如年愁难度。高城回首，暮云遮尽，目断人何处。解鞍旅舍天将暮。暗忆丁宁千万句。一寸柔肠情几许。薄衾孤枕，梦回人静，彻晓潇潇雨。
```

[宋] 张继先 《水调歌头·高真留妙诀》
```
高真留妙诀，达士济群迷。心清行洁，天人凡圣尽皈依。不在搬精运气，不在飞罡蹑斗，心乱转狐疑。但要除邪妄，心地合神祗。悟真空，离世网，绝关机。养吾浩气，驱雷役电震天威。混合百神归一，一念通天彻地，方始了无为。叱咤生风雨，玩世挟明时。
```

[宋] 叶梦得 《水调歌头·渺渺楚天阔》
```
渺渺楚天阔，秋水去无穷。两淮不辨牛马，轻浪舞回风。独倚高台一笑，圉圉游鱼来往，还戏此波中。危栏对千里，落日照澄空。子非我，安知我，意真同。鹏飞鲲化何有，沧海漫冲融。堪笑磻溪遣老，白首直钩溪畔，岁晚忽衰翁。功业竟安在，徒自兆非熊。
```

[宋] 叶梦得 《临江仙·一醉年年今夜月》
```
一醉年年今夜月，酒船聊更同浮。恨无羯鼓打梁州。遗声犹好在，风景一时留。老去狂歌君勿笑，已拚双鬓成秋。会须击节溯中流。一声云外笛，惊看水明楼。
```

[宋] 万俟咏 《诉衷情·一鞭清晓喜还家》
```
一鞭清晓喜还家。宿醉困流霞。夜来小雨新霁，双燕舞风斜。山不尽，水无涯。望中赊。送春滋味，念远情怀，分付杨花。
```

[宋] 田为 《南柯子/南歌子》
```
梦怕愁时断，春从醉里回。凄凉怀抱向谁开。些子清明时候、被莺催。柳外都成絮，栏边半是苔。多情帘燕独徘徊。依旧满身花雨、又归来。
```

[宋] 朱敦儒 《水调歌头·中秋一轮月》
```
中秋一轮月，只和旧青冥。都缘人意，须道今夕别般明。是处登临开宴，争看吴歌楚舞，沈醉倒金尊。各自心中事，悲乐几般情。 烛摧花，鹤惊露，忽三更。舞茵未卷，玉绳低转便西倾。认取眼前流景，试看月归何处，因甚有亏盈。我自阖门睡，高枕笑浮生。
```

[宋] 朱敦儒 《念奴娇·晚凉可爱》
```
晚凉可爱，是黄昏人静，风生萍叶。谁做秋声穿细柳，初听寒蝉凄切。旋采芙蓉，重熏沈水，暗里香交彻。拂开冰簟，小床独卧明月。 老来应免多情，还因风景好，愁肠重结。可惜良宵人不见，角枕兰衾虚设。宛转无眠，起来闲步，露草时明灭。银河西去，画楼残角呜咽。
```

[宋] 朱敦儒 《临江仙·堪笑一场颠倒梦》
```
堪笑一场颠倒梦，元来恰似浮云。尘劳何事最相亲。今朝忙到夜，过腊又逢春。 流水滔滔无住处，飞光匆匆西沈。世间谁是百年人。个中须著眼，认取自家身。
```

[宋] 朱敦儒 《临江仙·生长西都逢化日》
```
生长西都逢化日，行歌不记流年。花间相过酒家眠。乘风游二室，弄雪过三川。莫笑衰容双鬓改，自家风味依然。碧潭明月水中天。谁闲如老子，不肯作神仙。
```

[宋] 朱敦儒 《鹧鸪天·草草园林作洛川》
```
草草园林作洛川。碧宫红塔借风烟。虽无金谷花能笑，也有铜驼柳解眠。春似旧，酒依前。何妨倚杖雪垂肩。五陵侠少今谁健，似我亲逢建武年。
```

[宋] 朱敦儒 《鹧鸪天·天上人间酒最尊》
```
天上人间酒最尊。非甘非苦味通神。一杯能变愁山色，三笺全迥冷谷春。 欢后笑，怒时瞋。醒来不记有何因。古时有个陶元亮，解道君当恕醉人。
```

[宋] 朱敦儒 《一落索·一夜雨声连晓》
```
一夜雨声连晓。青灯相照。旧时情绪此时心，花不见、人空老。可惜春光闲了。阴多晴少。江南江北水连云，问何处、寻芳草。
```

[宋] 朱敦儒 《减字木兰花·刘郎已老》
```
刘郎已老。不管桃花依旧笑。要听琵琶。重院莺啼觅谢家。曲终人醉。多似浔阳江上泪。万里东风。国破山河落照红。
```

[宋] 朱敦儒 《浣溪沙》
```
风落芙蓉画扇闲。凉随春色到人间。乍垂罗幕乍飞鸾。好把深杯添绿酒，休拈明镜照苍颜。浮生难得是清欢。
```

[宋] 赵佶 《燕山亭·裁翦冰绡》
```
裁翦冰绡，打叠数重，冷淡燕脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。闲院落凄凉，几番春暮。凭寄离恨重重，这双燕，何曾会人言语。天遥地远，万水千山，知他故宫何处。怎不思量，除梦里、有时会去。无据。和梦也、有时不做。
```

[宋] 李清照 《浣溪沙》
```
莫许杯深琥珀浓。未成沈醉意先融。□□已应晚来风。瑞脑香消魂梦断，辟寒金小髻鬟松。醒时空对烛花红。
```

[宋] 李清照 《一剪梅/一翦梅》
```
红藕香残玉簟秋。轻解罗裳，独上兰舟。雪中谁寄锦书来，雁字回时，月满西楼。花自飘零水自流。一种相思，两处闲愁。此情无计可消除，才下眉头，却上心头。
```

[宋] 李清照 《怨王孙/忆王孙》
```
湖上风来波浩渺。秋已暮、红稀香少。水光山色与人亲，说不尽、无穷好。莲子已成荷叶老。青露洗、苹花汀草。眠沙鸥鹭不回头，似也恨、人归早。
```

[宋] 李清照 《鹧鸪天·暗淡轻黄体性柔》
```
暗淡轻黄体性柔。情疏迹远只香留。何须浅碧深红色，自是花中第一流。梅定妒，菊应羞。画阑开处冠中秋。骚人可煞无情思，何事当年不见收。
```

[宋] 张元干 《贺新郎 送胡邦衡待制》
```
梦绕神州路。怅秋风、连营画角，故宫离黍。底事昆仑倾砥柱。九地黄流乱注。聚万落、千村狐兔。天意从来高难问，况人情、老易悲如许。更南浦，送君去。 凉生岸柳催残暑。耿斜河、疏星淡月，断云微度。万里江山知何处。回首对床夜语。雁不到、书成谁与。目尽青天怀今古，肯儿曹、恩怨相尔汝。举大白，听金缕。
```

[宋] 张元干 《点绛唇·醉泛吴松》
```
醉泛吴松，小舟谁怕东风大。 旧时经过。曾向垂虹卧。
```
```
月淡霜天，今夜空清坐。 还知么。满斟高和。只有君知我。
```

[宋] 曹勋 《菩萨蛮·萧萧还是秋容暮》
```
萧萧还是秋容暮。炉薰已冷氲香注。犹记踏香尘。东风满院春。冷烟迷望处。声断阑干雨。无计问行云。黄昏空掩门。
```

[宋] 曾觌 《水调歌头·溪山多胜事》
```
溪山多胜事，诗酒辨清游。主人为我，增茸台榭足凝眸。仿佛玉壶天地，隐见瀛洲风月，千首傲王侯。谁与共登眺，公子气横秋。记当年，曾共醉，庾公楼。一杯此际，重话前事逐东流。多谢兼金清唱，更拟重阳佳节，挼菊任扶头。但愿身长健，浮世拚悠悠。
```

[宋] 吴儆 《浣溪沙》
```
秋到郊原日夜凉。黍禾高下已垂黄。荷花犹有晚来香。天上佳期称七夕，人间好景是秋光。竹洲有月可徜徉。
```

[宋] 陆游 《南乡子·归梦寄吴樯》
```
归梦寄吴樯。水驿江程去路长。想见芳洲初系缆，斜阳。烟树参差认武昌。愁鬓点新霜。曾是朝衣染御香。重到故乡交旧少，凄凉。却恐它乡胜故乡。
```

[宋] 陆游 《鹧鸪天·插脚红尘已是颠》
```
插脚红尘已是颠。更求平地上青天。新来有个生涯别，买断烟波不用钱。沽酒市，采菱船。醉听风雨拥蓑眠。三山老子真堪笑，见事迟来四十年。
```

[宋] 陆游 《鹧鸪天·南浦舟中两玉人》
```
南浦舟中两玉人。谁知重见楚江滨。 凭教后苑红牙版，引上西川绿锦茵。
```
```
才浅笑，却轻颦。淡黄杨柳又催春。 情知言语难传恨，不似琵琶道得真。
```

[宋] 陆游 《蝶恋花·陌上箫声寒食近》
```
陌上箫声寒食近。雨过园林，花气浮芳润。千里斜阳钟欲暝。凭高望断南楼信。 海角天涯行略尽。三十年间，无处无遗恨。天若有情终欲问。忍教霜点相思鬓。
```

[宋] 陆游 《沁园春·粉破梅梢》
```
粉破梅梢，绿动萱丛，春意已深。渐珠帘低卷，筇枝微步，冰开跃鲤，林暖鸣禽。荔子扶疏，竹枝哀怨，浊酒一尊和泪斟。凭栏久，叹山川冉冉，岁月骎骎。 当时岂料如今。漫一事无成霜鬓侵。看故人强半，沙堤黄合，鱼悬带玉，貂映蝉金。许国虽坚，朝天无路，万里凄凉谁寄音。东风里，有灞桥烟柳，知我归心。
```

[宋] 陆游 《诉衷情·当年万里觅封侯》
```
当年万里觅封侯。匹马戍梁州。关河梦断何处，尘暗旧貂裘。胡未灭，鬓先秋。泪空流。此生谁料，心在天山，身老沧洲。
```

[宋] 陆游 《点绛唇·采药归来》
```
采药归来，独寻茅店沽新酿。 暮烟千嶂。处处闻渔唱。
```
```
醉弄扁舟，不怕黏天浪。 江湖上。遮回疏放。作个闲人样。
```

[宋] 范成大 《鹧鸪天·嫩绿重重看得成》
```
嫩绿重重看得成。曲阑幽槛小红英。酴醿架上蜂儿闹，杨柳行间燕子轻。 春婉娩，客飘零。残花浅酒片时清。一杯且贾明朝事，送了斜阳月又生。
```

[宋] 杨万里 《水调歌头·玉树映阶秀》
```
玉树映阶秀，玉节逐年新。年年九月，好为阿母作生辰。涧底蒲芽九节，海底银涛万顷，酿作一杯春。泛以东篱菊，寿以漆园椿。对西风，吹鬓雪，炷香云。郎君入奏，又迎珠幰入修门。看即金花紫诰，并举莆常两国，册命太夫人。三点台星上，一点老人星。
```

[宋] 朱熹 《鹧鸪天·暮雨朝云不自怜》
```
暮雨朝云不自怜。放教春涨绿浮天。 只令画阁临无地，宿昔新诗满系船。
```
```
青鸟外，白鸥前。几生香火旧因缘。 酒阑山月移雕槛，歌罢江风拂玳筵。
```

[宋] 朱熹 《水调歌头 隐括杜牧之齐山诗》
```
江水侵云影，鸿雁欲南飞。携壶结客，何处空翠渺烟霏。尘世难逢一笑，况有紫萸黄菊，堪插满头归。风景今朝是，身世昔人非。 酬佳节，须酩酊，莫相达。人生如寄，何事辛苦怨斜晖。无尽今来古往，多少春花秋月，那更有危机。与问牛山客，何必独沾衣。
```

[宋] 张孝祥 《临江仙·试问梅花何处好》
```
试问梅花何处好，与君藉草携壶。西园清夜片尘无。一天云破碎，两树玉扶疏。 谁昭华吹古调，散花便满衣裾。只疑幽梦在清都。星稀河影转，霜重月华孤。
```

[宋] 赵长卿 《水调歌头·今夕知何夕》
```
今夕知何夕，秋色正平分。嫦娥此际，底事越样好精神。已是天高气肃，那更清风洒洒，万里没纤云。把酒临风饮，酒面起红鳞。歌一曲，舞一曲，捧金樽。从他妄想，老兔憔悴正纷纷。我为桂花醉，明日扶头不起，颠倒白纶巾。天若知人意，夜雨莫倾盆。
```

[宋] 辛弃疾 《满江红 中秋寄远》
```
快上西楼，怕天放、浮云遮月。但唤取、玉纤横管，一声吹裂。谁做冰壶凉世界，最怜玉斧修时节。问嫦娥、孤令有愁无？应华发。 云液满，琼杯滑。长袖起，清歌咽。叹十常八九，欲磨还缺。但愿长圆如此夜，人情未必看承别。把从前、离恨总成欢，归时说。
```

[宋] 辛弃疾 《念奴娇·晚风吹雨》
```
晚风吹雨，战新荷、声乱明珠苍璧。谁把香奁收宝镜，云锦红涵湖碧。飞鸟翻空，游鱼吹浪，惯趁笙歌席。坐中豪气，看公一饮千石。遥想处士风流，鹤随人去，老作飞仙伯。茅舍疏篱今在否，松竹已非畴昔。欲说当年，望湖楼下，水与云宽窄。醉中休问，断肠桃叶消息。
```

[宋] 辛弃疾 《清平乐·村居》
```
茅檐低小，溪上青青草。 醉里吴音相媚好，白发谁家翁媪？
```
```
大儿锄豆溪东，中儿正织鸡笼。 最喜小儿亡赖，溪头卧剥莲蓬。
```

[宋] 辛弃疾 《水调歌头·我饮不须劝》
```
我饮不须劝，正怕酒尊空。别离亦复何恨，此别恨匆匆。头上貂蝉贵客，花外麒麟高冢，人世竟谁雄。一笑出门去，千里落花风。 孙刘辈，能使我，不为公。余发种种如是，此事付渠侬。但觉平生湖海，除了醉吟风月，此外百无功。毫发皆帝力，更乞鉴湖东。
```

[宋] 辛弃疾 《满江红　山居即事》
```
几个轻鸥，来点破、一泓澄绿。更何处、一双鸂鶒，故来争浴。细读离骚还痛饮，饱看修竹何妨肉。有飞泉、日日供明珠，三千斛。 春雨满，秧新谷。闲日永，眠黄犊。看云连麦垄，雪堆蚕簇。若要足时今足矣，以为未足何时足。被野老、相扶入东园，枇杷熟。
```

[宋] 辛弃疾 《破阵子·宿麦畦中雉鷕》
```
宿麦畦中雉鷕，柔桑陌上蚕生。骑火须防花月暗，玉唾长携彩笔行。隔墙人笑声。莫说弓刀事业，依然诗酒功名。千载图中今古事，万石溪头长短亭。小塘风浪平。
```

[宋] 辛弃疾 《鹧鸪天　博山寺作》
```
不向长安路上行。却教山寺厌逢迎。味无味处求吾乐，材不材间过此生。 宁作我，岂其卿。人间走遍却归耕。一松一竹真朋友，山鸟山花好弟兄。
```

[宋] 辛弃疾 《太常引·一轮秋影转金波》
```
一轮秋影转金波。飞镜又重磨。把酒问姮娥。被白发、欺人奈何。乘风好去，长空万里，直下看山河。斫去桂婆娑。人道是、清光更多。
```

[宋] 辛弃疾 《破阵子·掷地刘郎玉斗》
```
掷地刘郎玉斗，挂帆西子扁舟。千古风流今在此，万里功名莫放休。君王三百州。燕雀岂知鸿鹄，貂蝉元出兜鍪。却笑泸溪如斗大，肯把牛刀试手不。寿君双玉瓯。
```

[宋] 辛弃疾 《鹧鸪天·趁得东风汗漫游》
```
趁得东风汗漫游。见他歌後怎生愁。事如芳草春长在，人似浮云影不留。眉黛敛，眼波流。十年薄幸谩扬州。明朝短棹轻衫梦，只在溪南罨画楼。
```

[宋] 辛弃疾 《满江红·点火樱桃》
```
点火樱桃，照一架、荼蘼如雪。春正好，见龙孙穿破，紫苔苍壁。乳燕引雏飞力弱，流莺唤友娇声怯。问春归、不肯带愁归，肠千结。 层楼望，春山叠；家何在？烟波隔。把古今遗恨，向他谁说？蝴蝶不传千里梦，子规叫断三更月。听声声、枕上劝人归，归难得。
```

[宋] 辛弃疾 《西江月·且对东君痛饮》
```
且对东君痛饮，莫教华发空催。 琼瑰千字已盈怀。消得津头一醉。
```
```
休唱阳关别去，只今凤诏归来。 五云两两望三台。已觉精神聚会。
```

[宋] 辛弃疾 《西江月·八万四千偈後》
```
八万四千偈后，更谁妙语披襟。 纫兰结佩有同心。唤取诗翁来饮。
```
```
镂玉裁冰著句，高山流水知音。 胸中不受一尘侵。却怕灵均独醒。
```

[宋] 辛弃疾 《念奴娇·妙龄秀发》
```
妙龄秀发，湛灵台一点，天然奇绝。万壑千岩归健笔，扫尽平山风月。雪里疏梅，霜头寒菊，迥与余花别。识人青眼，慨然怜我疏拙。 遐想后日蛾眉，两山横黛，谈笑风生颊。握手论文情极处，冰玉一时清洁。扫断尘劳，招呼萧散，满酌金蕉叶。醉乡深处，不知天地空阔。
```

[宋] 程垓 《最高楼·旧时心事》
```
旧时心事，说著两眉羞。长记得、凭肩游。缃裙罗袜桃花岸，薄衫轻扇杏花楼。几番行，几番醉，几番留。 也谁料、春风吹已断。又谁料、春风吹已断。又谁料、朝云飞亦散。天易老，恨难酬。蜂儿不解知人苦，燕儿不解说人愁。旧情怀，消不尽，几时休。
```

[宋] 陈亮 《水调歌头 送章德茂大卿使虏》
```
不见南师久，漫说北群空。当场只手，毕竟还我万夫雄。自笑堂堂汉使，得似洋洋河水，依旧只流东？且复穹庐拜，会向藁街逢！ 尧之都，舜之壤，禹之封。于中应有，一个半个耻臣戎！万里腥膻如许，千古英灵安在，磅礴几时通？胡运何须问，赫日自当中！
```

[宋] 刘过 《临江仙·数叠小山亭馆静》
```
数叠小山亭馆静，落花红雨园林。 画楼风月想重临。琵琶金凤语，长笛水龙吟。
```
```
青眼已伤前遇少，白头孤负知音。 苔墙藓井夜沉沉。无聊成独坐，有恨即沾襟。
```

[宋] 姜夔 《鹧鸪天·忆昨天街预赏时》
```
忆昨天街预赏时。柳悭梅小未教知。而今正是欢游夕，却怕春寒自掩扉。帘寂寂，月低低。旧情惟有绛都词。芙蓉影暗三更後，卧听邻娃笑语归。
```

[宋] 姜夔 《水龙吟·夜深客子移舟处》
```
夜深客子移舟处，两两沙禽惊起。红衣入桨，青灯摇浪，微凉意思。把酒临风，不思归去，有如此水。况茂林游倦，长干望久，芳心事、箫声里。 屈指归期尚未。鹊南飞、有人应喜。画阑桂子，留香小待，提携影底。我已情多，十年幽梦，略曾如此。甚谢郎、也恨飘零，解道月明千里。
```

[宋] 姜夔 《长亭怨慢·渐吹尽》

[宋] 姜夔 《角招》
```
为春瘦。何堪更绕西湖，尽是垂柳。自看烟外岫。记得与君，湖上携手。君归未久。早乱落、香红千亩。一叶凌波缥缈，过三十六离宫，遣游人回首。犹有。画船障袖。青楼倚扇，相映人争秀。翠翘光欲溜。爱著宫黄，而今时候。伤春似旧。荡一点、春心如酒。写入吴丝自奏。问谁识，曲中心、花前友。
```

[宋] 高观国 《菩萨蛮·何须急管吹云暝》
```
何须急管吹云暝。高寒滟滟开金饼。今夕不登楼。一年空过秋。桂花香雾冷。梧叶西风影。客醉倚河桥。清光愁玉箫。
```

[宋] 魏了翁 《水调歌头·落日下平楚》
```
落日下平楚，秋色到方塘。人间袢暑难耐，独有此清凉。龙卷八荒霖雨，鹤閟十州风露。回薄水云乡。欲识千里润，记取玉流芳。石兰衣，江蓠佩，芰荷裳。个中自有服媚，何必锦名堂。吸取玻璃清涨，唤起逍遥旧梦，人物俨相望。矫首望归路，三十六虚皇。
```

[宋] 洪咨夔 《浣溪沙》
```
苍鹤飞来水竹幽。初弦凉月一帘秋。木犀花底试新篘。凤味砚供无尽藏，龙飞榜占最高头。慈闱洗眼看封侯。
```

[宋] 周文璞 《浪淘沙 题酒家壁》
```
还了酒家钱。便好安眠。 大槐宫里着貂蝉。行到江南知是梦，雪压渔船。
```
```
盘礴古梅边。也信前缘。 鹅黄雪白又醒然。一事最奇君吸取。明日新年。
```

[宋] 葛长庚 《水调歌头·江上春山远》
```
江上春山远，山下暮云长。相留相送，时见双燕语风樯。满目飞花万点，回首故人千里，把酒沃愁肠。回雁峰前路，烟树正苍苍。 漏声残，灯焰短，马蹄香。浮云飞絮，一身将影向潇湘。多少风前月下，迤逦天涯海角，魂梦亦凄凉。又是春将暮，无语对斜阳。
```

[宋] 葛长庚 《行香子 题罗浮》
```
满洞苔钱。买断风烟。笑桃花流落晴川。石楼高处，夜夜啼猿。看二更云，三更月，四更天。 细草如毡。独枕空拳。与山麋、野鹿同眠。残霞未散，淡雾沈绵。是晋时人，唐时洞，汉时仙。洞府自唐尧时始开，至东晋葛稚川方来。及伪刘称汉，此时方显，遂兴观。
```

[宋] 方岳 《水调歌头 平山堂用东坡韵》
```
秋雨一何碧，山色倚晴空。江南江北愁思，分付酒螺红。芦叶蓬舟千重，菰菜莼羹一梦，无语寄归鸿。醉眼渺河洛，遗恨夕阳中。苹洲外，山欲暝，敛眉峰。人间俯仰陈迹，叹息两仙翁。不见当时杨柳，只是从前烟雨，磨灭几英雄。天地一孤啸，匹马又西风。
```

[宋] 吴文英 《拜星月慢·绛雪生凉》
```
绛雪生凉，碧霞笼夜，小立中庭芜地。昨梦西湖，老扁舟身世。叹游荡，暂赏、吟花酌露尊俎，冷玉红香罍洗。眼眩魂迷，古陶洲十里。翠参差、澹月平芳砌。砖花滉、小浪鱼鳞起。雾盎浅障青罗，洗湘娥春腻。荡兰烟、麝馥浓侵醉。吹不散、绣屋重门闭。又怕便、绿减西风，泣秋檠烛外。
```

[宋] 吴文英 《齐天乐 与冯深居登禹陵》
```
三千年事残鸦外，无言倦凭秋树。逝水移川，高陵变谷，那识当时神禹。幽云怪雨。翠萍湿空梁，夜深飞去。雁起青天，数行书似旧藏处。 寂寥西窗久坐，故人慳会遇，同翦灯语。积藓残碑，零圭断璧，重拂人间尘土。霜红罢舞。漫山色青青，雾朝烟暮。岸锁春船，画旗喧赛鼓。
```

[宋] 吴文英 《莺啼序》
```
　　残寒正欺病酒，掩沉香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羁情、游荡随风，化为轻絮。 　　十载西湖，傍柳系马，趁娇尘软雾。溯红渐招入仙溪，锦儿偷寄幽素，倚银屏、春宽梦窄，断红湿、歌纨金缕。暝堤空，轻把斜阳，总还鸥鹭。
```
```
　　幽兰旋老，杜若还生，水乡尚寄旅。别后访、六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿。记当时、短楫桃根渡，青楼仿佛，临分败壁题诗，泪墨惨淡尘土。危亭望极，草色天涯，叹鬓侵半苎。暗点检、离痕欢唾，尚染鲛绡，亸凤迷归，破鸾慵舞。殷勤待写，书中长恨，蓝霞辽海沉过雁。漫相思、弹入哀筝柱。伤心千里江南，怨曲重招，断魂在否？
```

[宋] 吴文英 《莺啼序》
```
横塘棹穿艳锦，引鸳鸯弄水。断霞晚、笑折花归，绀纱低护灯蕊。润玉瘦、冰轻倦浴，斜拖凤股盘云坠。听银床声细。梧桐渐搅凉思。窗隙流光，冉冉迅羽，诉空粱燕子。误惊起、风竹敲门，故人还又不至。记琅玕、新诗细掐，早陈迹、香痕纤指。怕因循，罗扇恩疏，又生秋意。西湖旧日，画舸频移，叹几萦梦寐。霞佩冷，叠澜不定，麝霭飞雨，乍湿鲛绡，暗盛红泪。綀单夜共，波心宿处，琼箫吹月霓裳舞，向明朝、未觉花容悴。嫣香易落，回头澹碧销烟，镜空画罗屏裹。残蝉度曲，唱彻西园，也感红怨翠。念省惯、吴宫幽憩。暗柳追凉，晓岸参斜，露零沤起。丝索寸藕，留连欢事。桃笙平展湘浪影，有昭华、秾李冰相倚。如今鬓点凄霜，半箧秋词，恨盈蠹纸。
```

[宋] 吴文英 《点绛唇 越山见梅》
```
春未来时，酒携不到千岩路。瘦还如许。晚色天寒处。无限新愁，难对风前语。行人去。暗消春素。横笛空山暮。
```

[宋] 虞 《水调歌头·憔悴朔家种》
```
憔悴朔家种，零落雪边枝。淡妆素艳，无桃花笑面柳眉低。懒向深宫点额，甘与孤山结社，照影水之湄。不怨风霜虐，我本岁寒姿。 谢东君。开冷蕊，弄斜晖。强颜红紫同□，皎洁性难移。祗好竹篱茅舍，若话玉堂金鼎，老恐负心期。歌罢饮先醉，残月堕深卮。
```

[宋] 刘辰翁 《山花子·此处情怀欲问天》
```
此处情怀欲问天。相期相就复何年。行过章江三十里，泪依然。早宿半程芳草路，犹寒欲雨暮春天。小小桃花三两处，得人怜。
```

[宋] 刘辰翁 《虞美人 用李后主韵二首》
```
梅梢腊尽春归了。毕竟春寒少。乱山残烛雪和风。犹胜阴山海上、窖群中。年光老去才情在。惟有华风改。醉中幸自不曾愁。谁唱春花秋叶、泪偷流。
```

[宋] 蒋捷 《蝶恋花·我爱荷花花最软》
```
我爱荷花花最软。锦拶云挨，朵朵娇如颤。一阵微风来自远。红低欲蘸凉波浅。莫是羊家张静婉。抱月飘烟，舞得腰肢倦。偷把翠罗香被展。无眠却又频翻转。
```

[宋] 张炎 《清平乐·采芳人杳》
```
采芳人杳。顿觉游情少。客里看春多草草。总被诗愁分了。去年燕子天涯。今年燕子谁家。三月休听夜雨，如今不是催花。
```

[唐] 王建 《新嫁娘词三首》
```
邻家人未识，床上坐堆堆。郎来傍门户，满口索钱财。 锦幛两边横，遮掩侍娘行。遣郎铺簟席，相并拜亲情。
```
```
三日入厨下，洗手作羹汤。未谙姑食性，先遣小姑尝。
```

[唐] 柳宗元 《读书》
```
幽沉谢世事，俯默窥唐虞。上下观古今，起伏千万途。 遇欣或自笑，感戚亦以吁。缥帙各舒散，前后互相逾。
```
```
瘴痾扰灵府，日与往昔殊。临文乍了了，彻卷兀若无。 竟夕谁与言，但与竹素俱。倦极便倒卧，熟寐乃一苏。 欠伸展肢体，吟咏心自愉。得意适其适，非愿为世儒。 道尽即闭口，萧散捐囚拘。巧者为我拙，智者为我愚。 书史足自悦，安用勤与劬。贵尔六尺躯，勿为名所驱。
```

[唐] 刘禹锡 《酬乐天咏老见示》
```
人谁不顾老，老去有谁怜。 身瘦带频减，发稀冠自偏。
```
```
废书缘惜眼，多炙为随年。 经事还谙事，阅人如阅川。 细思皆幸矣，下此便翛然。 莫道桑榆晚，为霞尚满天。
```

[唐] 刘禹锡 《八月十五日夜玩月》
```
天将今夜月，一遍洗寰瀛。暑退九霄净，秋澄万景清。 星辰让光彩，风露发晶英。能变人间世，翛然是玉京。
```

[唐] 刘禹锡 《秋晚新晴夜月如练有怀乐天》
```
雨歇晚霞明，风调夜景清。月高微晕散，云薄细鳞生。 露草百虫思，秋林千叶声。相望一步地，脉脉万重情。
```

[唐] 刘禹锡 《和乐天春词》
```
新妆面面下朱楼，深锁春光一院愁。 行到中庭数花朵，蜻蜓飞上玉搔头。
```

[唐] 元稹 《琵琶歌》
```
琵琶宫调八十一，旋宫三调弹不出。玄宗偏许贺怀智， 段师此艺还相匹。自后流传指拨衰，昆仑善才徒尔为。
```
```
澒声少得似雷吼，缠弦不敢弹羊皮。人间奇事会相续， 但有卞和无有玉。段师弟子数十人，李家管儿称上足。 管儿不作供奉儿，抛在东都双鬓丝。逢人便请送杯盏， 著尽工夫人不知。李家兄弟皆爱酒，我是酒徒为密友。 著作曾邀连夜宿，中碾春溪华新绿。平明船载管儿行， 尽日听弹无限曲。曲名无限知者鲜，霓裳羽衣偏宛转。 凉州大遍最豪嘈，六幺散序多笼撚。我闻此曲深赏奇， 赏著奇处惊管儿。管儿为我双泪垂，自弹此曲长自悲。 泪垂捍拨朱弦湿，冰泉呜咽流莺涩。因兹弹作雨霖铃， 风雨萧条鬼神泣。一弹既罢又一弹，珠幢夜静风珊珊。 低回慢弄关山思，坐对燕然秋月寒。月寒一声深殿磬， 骤弹曲破音繁并。百万金铃旋玉盘，醉客满船皆暂醒。 自兹听后六七年，管儿在洛我朝天。游想慈恩杏园里， 梦寐仁风花树前。去年御史留东台，公私蹙促颜不开。 今春制狱正撩乱，昼夜推囚心似灰。暂辍归时寻著作， 著作南园花坼萼。胭脂耀眼桃正红，雪片满溪梅已落。 是夕青春值三五，花枝向月云含吐。著作施樽命管儿， 管儿久别今方睹。管儿还为弹六幺，六幺依旧声迢迢。 猿鸣雪岫来三峡，鹤唳晴空闻九霄。逡巡弹得六幺彻， 霜刀破竹无残节。幽关鸦轧胡雁悲，断弦砉騞层冰裂。 我为含凄叹奇绝，许作长歌始终说。艺奇思寡尘事多， 许来寒暑又经过。如今左降在闲处，始为管儿歌此歌。 歌此歌，寄管儿。管儿管儿忧尔衰，尔衰之后继者谁。 继之无乃在铁山，铁山已近曹穆间。性灵甚好功犹浅， 急处未得臻幽闲。努力铁山勤学取，莫遣后来无所祖。
```

[唐] 元稹 《离思五首》
```
自爱残妆晓镜中，环钗谩篸绿丝丛。 须臾日射燕脂颊，一朵红苏旋欲融。
```
```
山泉散漫绕阶流，万树桃花映小楼。 闲读道书慵未起，水晶帘下看梳头。 红罗著压逐时新，吉了花纱嫩麹尘。 第一莫嫌材地弱，些些纰缦最宜人。 曾经沧海难为水，除却巫山不是云。 取次花丛懒回顾，半缘修道半缘君。 寻常百种花齐发，偏摘梨花与白人。 今日江头两三树，可怜和叶度残春。
```

[唐] 白居易 《池上篇》
```
十亩之宅，五亩之园。有水一池，有竹千竿。勿谓土狭， 勿谓地偏。足以容膝，足以息肩。有堂有庭，有桥有船。
```
```
有书有酒，有歌有弦。有叟在中，白须飘然。识分知足， 外无求焉。如鸟择木，姑务巢安。如龟居坎，不知海宽。 灵鹤怪石，紫菱白莲。皆吾所好，尽在吾前。时饮一杯， 或吟一篇。妻孥熙熙，鸡犬闲闲。优哉游哉， 吾将终老乎其间。
```

[唐] 白居易 《白云泉》
```
天平山上白云泉，云自无心水自闲。 何必奔冲山下去，更添波浪向人间。
```

[唐] 卢殷 《悲秋》
```
秋空雁度青天远，疏树蝉嘶白露寒。 阶下败兰犹有气，手中团扇渐无端。
```

[唐] 徐凝 《忆扬州》
```
萧娘脸下难胜泪，桃叶眉头易得愁。 天下三分明月夜，二分无赖是扬州。
```

[唐] 殷尧藩 《夜过洞庭》
```
笙歌只解闹花天，谁是敲冰掉小船。 为觅潇湘幽隐处，夜深载月听鸣泉。
```

[唐] 李商隐 《柳》
```
动春何限叶，撼晓几多枝。解有相思否，应无不舞时。 絮飞藏皓蝶，带弱露黄鹂。倾国宜通体，谁来独赏眉。
```

[唐] 李商隐 《无题》
```
白道萦回入暮霞，斑骓嘶断七香车。 春风自共何人笑，枉破阳城十万家。
```

[唐] 李商隐 《无题》
```
近知名阿侯，住处小江流。腰细不胜舞，眉长惟是愁。 黄金堪作屋，何不作重楼。
```

[唐] 李商隐 《岳阳楼》
```
欲为平生一散愁，洞庭湖上岳阳楼。 可怜万里堪乘兴，枉是蛟龙解覆舟。
```

[唐] 李商隐 《对雪二首》
```
寒气先侵玉女扉，清光旋透省郎闱。梅花大庾岭头发， 柳絮章台街里飞。欲舞定随曹植马，有情应湿谢庄衣。
```
```
龙山万里无多远，留待行人二月归。 旋扑珠帘过粉墙，轻于柳絮重于霜。已随江令夸琼树， 又入卢家妒玉堂。侵夜可能争桂魄，忍寒应欲试梅妆。 关河冻合东西路，肠断斑骓送陆郎。
```

[唐] 李商隐 《晚晴》
```
深居俯夹城，春去夏犹清。天意怜幽草，人间重晚晴。 并添高阁迥，微注小窗明。越鸟巢干后，归飞体更轻。
```

[唐] 李商隐 《乐游原》
```
春梦乱不记，春原登已重。青门弄烟柳，紫阁舞云松。 拂砚轻冰散，开尊绿酎浓。无悰托诗遣，吟罢更无悰。
```

[唐] 李商隐 《柳》
```
江南江北雪初消，漠漠轻黄惹嫩条。 灞岸已攀行客手，楚宫先骋舞姬腰。
```
```
清明带雨临官道，晚日含风拂野桥。 如线如丝正牵恨，王孙归路一何遥。
```

[唐] 卢肇 《牧童》
```
谁人得似牧童心，牛上横眠秋听深。 时复往来吹一曲，何愁南北不知音。
```

[唐] 李群玉 《书院二小松》
```
一双幽色出凡尘，数粒秋烟二尺鳞。 从此静窗闻细韵，琴声长伴读书人。
```

[唐] 皮日休 《汴河怀古二首》
```
万艘龙舸绿丝间，载到扬州尽不还。 应是天教开汴水，一千余里地无山。
```
```
尽道隋亡为此河，至今千里赖通波。 若无水殿龙舟事，共禹论功不较多。
```

[唐] 陆龟蒙 《离骚》
```
天问复招魂，无因彻帝阍。 岂知千丽句，不敌一谗言。
```

[唐] 罗隐 《雪》
```
细玉罗纹下碧霄，杜门颜巷落偏饶。巢居只恐高柯折， 旅客愁闻去路遥。撅冻野蔬和粉重，扫庭松叶带酥烧。
```
```
寒窗呵笔寻诗句，一片飞来纸上销。
```

[唐] 罗隐 《筹笔驿》
```
抛掷南阳为主忧，北征东讨尽良筹。时来天地皆同力， 运去英雄不自由。千里山河轻孺子，两朝冠剑恨谯周。
```
```
唯馀岩下多情水，犹解年年傍驿流。
```

[唐] 韦庄 《送日本国僧敬龙归》
```
扶桑已在渺茫中，家在扶桑东更东。 此去与师谁共到，一船明月一帆风。
```

[唐] 卢延让 《苦吟》
```
莫话诗中事，诗中难更无。 吟安一个字，拈断数茎须。
```
```
险觅天应闷，狂搜海亦枯。 不同文赋易，为著者之乎。
```

[唐] 曹松 《己亥岁二首僖宗广明元年》
```
泽国江山入战图，生民何计乐樵苏。 凭君莫话封侯事，一将功成万骨枯。
```
```
传闻一战百神愁，两岸强兵过未休。 谁道沧江总无事，近来长共血争流。
```

[唐] 黄巢 《题菊花》
```
飒飒西风满院栽，蕊寒香冷蝶难来。 他年我若为青帝，报与桃花一处开。
```

[唐] 鱼玄机 《赠邻女（一作寄李亿员外）》
```
羞日遮罗袖，愁春懒起妆。易求无价宝，难得有心郎。 枕上潜垂泪，花间暗断肠。自能窥宋玉，何必恨王昌。
```

[唐] 鱼玄机 《闺怨》
```
蘼芜盈手泣斜晖，闻道邻家夫婿归。别日南鸿才北去， 今朝北雁又南飞。春来秋去相思在，秋去春来信息稀。
```
```
扃闭朱门人不到，砧声何事透罗帏。
```

[唐] 景云 《画松》
```
画松一似真松树，且待寻思记得无。 曾在天台山上见，石桥南畔第三株。
```

[唐] 贯休 《献钱尚父》
```
贵逼人来不自由，龙骧凤翥势难收。满堂花醉三千客， 一剑霜寒十四州。鼓角揭天嘉气冷，风涛动地海山秋。
```
```
东南永作金天柱，谢公篇咏绮霞羞。他年名上凌烟阁， 谁羡当时万户侯。
```

[唐] 吕岩 《七言》
```
周行独力出群伦，默默昏昏亘古存。无象无形潜造化， 有门有户在乾坤。色非色际谁穷处，空不空中自得根。
```
```
此道非从它外得，千言万语谩评论。 通灵一颗正金丹，不在天涯地角安。讨论穷经深莫究， 登山临水杳无看。光明暗寄希夷顶，赫赤高居混沌端。 举世若能知所寓，超凡入圣弗为难。 落魄红尘四十春，无为无事信天真。生涯只在乾坤鼎， 活计惟凭日月轮。八卦气中潜至宝，五行光里隐元神。 桑田改变依然在，永作人间出世人。 独处乾坤万象中，从头历历运元功。纵横北斗心机大， 颠倒南辰胆气雄。鬼哭神号金鼎结，鸡飞犬化玉炉空。 如何俗士寻常觅，不达希夷不可穷。 谁信华池路最深，非遐非迩奥难寻。九年采炼如红玉， 一日圆成似紫金。得了永祛寒暑逼，服之应免死生侵。 劝君门外修身者，端念思惟此道心。 水府寻铅合火铅，黑红红黑又玄玄。气中生气肌肤换， 精里含精性命专。药返便为真道士，丹还本是圣胎仙。 出神入定虚华语，徒费功夫万万年。 九鼎烹煎九转砂，区分时节更无差。精神气血归三要， 南北东西共一家。天地变通飞白雪，阴阳和合产金花。 终期凤诏空中降，跨虎骑龙谒紫霞。 凭君子后午前看，一脉天津在脊端。金阙内藏玄谷子， 玉池中坐太和官。只将至妙三周火，炼出通灵九转丹。 直指几多求道者，行藏莫离虎龙滩。 返本还元道气平，虚非形质转分明。水中白雪微微结， 火里金莲渐渐生。圣汞论时非有体，真铅穷看亦无名。 吾今为报修行者，莫向烧金问至精。 安排鼎灶炼玄根，进退须明卯酉门。绕电奔云飞日月， 驱龙走虎出乾坤。一丸因与红颜驻，九转能烧白发痕。 此道幽微知者少，茫茫尘世与谁论。 醍醐一盏诗一篇，暮醉朝吟不记年。乾马屡来游九地， 坤牛时驾出三天。白龟窟里夫妻会，青凤巢中子母圆。 提挈灵童山上望，重重叠叠是金钱。 认得东西木与金，自然炉鼎虎龙吟。但随天地明消息， 方识阴阳有信音。左掌南辰攀鹤羽，右擎北极剖龟心。 神仙亲口留斯旨，何用区区向外寻。 一本天机深更深，徒言万劫与千金。三冬大热玄中火， 六月霜寒表外阴。金为浮来方见性，木因沈后始知心。 五行颠倒堪消息，返本还元在己寻。 虎将龙军气宇雄，佩符持甲去匆匆。铺排剑戟奔如电， 罗列旌旗疾似风。活捉三尸焚鬼窟，生禽六贼破魔宫。 河清海晏乾坤净，世世安居道德中。 我家勤种我家田，内有灵苗活万年。花似黄金苞不大， 子如白玉颗皆圆。栽培全赖中宫土，灌溉须凭上谷泉。 直候九年功满日，和根拔入大罗天。 寻常学道说黄芽，万水千山觅转差。有畛有园难下种， 无根无脚自开花。九三鼎内烹如酪，六一炉中结似霞。 不日成丹应换骨，飞升遥指玉皇家。 四六关头路坦平，行人到此不须惊。从教犊驾轰轰转， 尽使羊车轧轧鸣。渡海经河稀阻滞，上天入地绝欹倾。 功成直入长生殿，袖出神珠彻夜明。 九六相交道气和，河车昼夜迸金波。呼时一一关头转， 吸处重重脉上摩。电激离门光海岳，雷轰震户动婆娑。 思量此道真长远，学者多迷溺爱河。 金丹不是小金丹，阴鼎阳炉里面安。尽道东山寻汞易， 岂知西海觅铅难。玄珠窟里行非远，赤水滩头去便端。 认得灵竿真的路，何劳礼月步星坛。 古今机要甚分明，自是众生力量轻。尽向有中寻有质， 谁能无里见无形。真铅圣汞徒虚费，玉室金关不解扃。 本色丹瓢推倒后，却吞丸药待延龄。 浮名浮利两何堪，回首归山味转甘。举世算无心可契， 谁人更与道相参。寸犹未到甘谈尺，一尚难明强说三。 经卷葫芦并拄杖，依前担入旧江南。 本来无作亦无行，行着之时是妄情。老氏语中犹未决， 瞿昙言下更难明。灵竿有节通天去，至药无根得地生。 今日与君无吝惜，功成只此是蓬瀛。 解将火种种刀圭，火种刀圭世岂知。山上长男骑白马， 水边少女牧乌龟。无中出有还丹象，阴里生阳大道基。 颠倒五行凭匠手，不逢匠手莫施为。 三千余法论修行，第一烧丹路最亲。须是坎男端的物， 取他离女自然珍。烹成不死砂中汞，结出长生水里银。 九转九还功若就，定将衰老返长春。 欲种长生不死根，再营阴魄及阳魂。先教玄母归离户， 后遣空王镇坎门。虎到甲边风浩浩，龙居庚内水温温。 迷途争与轻轻泄，此理须凭达者论。 闭目存神玉户观，时来火候递相传。云飞海面龙吞汞， 风击岩巅虎伏铅。一旦炼成身内宝，等闲探得道中玄。 刀圭饵了丹书降，跳出尘笼上九天。 千日功夫不暂闲，河车搬载上昆山。虎抽白汞安炉里， 龙发红铅向鼎间。仙府记名丹已熟，阴司除籍命应还。 彩云捧足归何处，直入三清谢圣颜。 解匹真阴与正阳，三年功满结成霜。神龟出入庚辛位， 丹凤翱翔甲乙方。九鼎先辉双瑞气，三元中换五毫光。 尘中若有同机者，共住烟霄不死乡。 修生一路就中难，迷者徒将万卷看。水火均平方是药， 阴阳差互不成丹。守雌勿失雄方住，在黑无亏白自乾。 认得此般真妙诀，何忧风雨妒衰残。 才吞一粒便安然，十二重楼九曲连。庚虎循环餐绛雪， 甲龙夭乔迸灵泉。三三上应三千日，九九中延九万年。 须得有缘方可授，未曾轻泄与人传。 谁知神水玉华池，中有长生性命基。运用须凭龙与虎， 抽添全藉坎兼离。晨昏点尽黄金粉，顷刻修成玉石脂。 斋戒饵之千日后，等闲轻举上云梯。 九天云净鹤飞轻，衔简翩翩别太清。身外红尘随意换， 炉中白石立时成。九苞凤向空中舞，五色云从足下生。 回首便归天上去，愿将甘雨救焦氓。 婴儿迤逦降瑶阶，手握玄珠直下来。半夜紫云披素质， 几回赤气掩桃腮。微微笑处机关转，拂拂行时户牖开。 此是吾家真一子，庸愚谁敢等闲猜。 水得天符下玉都，三千日里积功夫。祷祈天地开金鼎， 收拾阴阳锁玉壶。便觉凡躯能变化，深知妙道不虚图。 时来试问尘中叟，这个玄机世有无。 谁识寰中达者人，生平解法水中银。一条拄杖撑天地， 三尺昆吾斩鬼神。大醉醉来眠月洞，高吟吟去傲红尘。 自从悟里终身后，赢得蓬壶永劫春。 红炉迸溅炼金英，一点灵珠透室明。摆动乾坤知道力， 逃移生死见功程。逍遥四海留踪迹，归去三清立姓名。 直上五云云路稳，紫鸾朱凤自来迎。 时人若要学长生，先是枢机昼夜行。恍惚中间专志气， 虚无里面固元精。龙交虎战三周毕，兔走乌飞九转成。 炼出一炉神圣药，五云归去路分明。 亦无得失亦无言，动即施功静即眠。驱遣赤牛耕宇宙， 分张玉粒种山川。栽培不惮劳千日，服食须知活万年。 今日示君君好信，教君见世作神仙。 不须两两与三三，只在昆仑第一岩。逢润自然情易伏， 遇炎常恐性难降。有时直入三元户，无事还归九曲江。 世上有人烧得住，寿齐天地更无双。 本末无非在玉都，亦曾陆地作凡夫。吞精食气先从有， 悟理归真便入无。水火自然成既济，阴阳和合自相符。 炉中炼出延年药，溟渤从教变复枯。 无名无利任优游，遇酒逢歌且唱酬。数载未曾经圣阙， 千年唯只在仙州。寻常水火三回进，真个夫妻一处收。 药就功成身羽化，更抛尘坌出凡流。 杳杳冥冥莫问涯，雕虫篆刻道之华。守中绝学方知奥， 抱一无言始见佳。自有物如黄菊蕊，更无色似碧桃花。 休将心地虚劳用，煮铁烧金转转差。 还丹功满未朝天，且向人间度有缘。拄杖两头担日月， 葫芦一个隐山川。诗吟自得闲中句，酒饮多遗醉后钱。 若问我修何妙法，不离身内汞和铅。 半红半黑道中玄，水养真金火养铅。解接往年三寸气， 还将运动一周天。烹煎尽在阴阳力，进退须凭日月权。 只此功成三岛外，稳乘鸾凤谒诸仙。 返本还元已到乾，能升能降号飞仙。一阳生是兴功日， 九转周为得道年。炼药但寻金里水，安炉先立地中天。 此中便是还丹理，不遇奇人誓莫传。 飞龙九五已升天，次第还当赤帝权。喜遇汞珠凝正午， 幸逢铅母结重玄。狂猿自伏何须炼，野马亲调不着鞭。 炼就一丸天上药，顿然心地永刚坚。 举世何人悟我家，我家别是一荣华。盈箱贮积登仙录， 满室收藏伏火砂。顿饮长生天上酒，常栽不死洞中花。 凡流若问吾生计，遍地纷纷五彩霞。 津能充渴气充粮，家住三清玉帝乡。金鼎炼来多外白， 玉虚烹处彻中黄。始知青帝离宫住，方信金精水府藏。 流俗要求玄妙理，参同契有两三行。 紫诏随鸾下玉京，元君相命会三清。便将金鼎丹砂饵， 时拂霞衣驾鹤行。天上双童持珮引，月中娇女执幡迎。 此时功满参真后，始信仙都有姓名。 修修修得到乾乾，方号人间一醉仙。世上光阴催短景， 洞中花木任长年。形飞峭壁非凡骨，神在玄宫别有天。 唯愿先生频一顾，更玄玄外问玄玄。
```

[唐] 司空图 《酒泉子·买得杏花》
```
买得杏花，十载归来方始坼。假山西畔药阑东，满枝红。 旋开旋落旋成空，白发多情人更惜。黄昏把酒祝东风，
```
```
且从容。
```

[唐] 牛峤 《菩萨蛮·舞裙香暖金泥凤》
```
舞裙香暖金泥凤，画梁语燕惊残梦。门外柳花飞， 玉郎犹未归。
```
```
愁匀红粉泪，眉剪春山翠。何处是辽阳，锦屏春昼长。 柳花飞处莺声急，晴街春色香车立。金凤小帘开， 脸波和恨来。 今宵求梦想，难到青楼上。赢得一场愁，鸳衾谁并头。 玉钗风动春幡急，交枝红杏笼烟泣。楼上望卿卿， 窗寒新雨晴。 熏炉蒙翠被，绣帐鸳鸯睡。何处有相知，羡他初画眉。 画屏重叠巫阳翠，楚神尚有行云意。朝暮几般心， 向他情谩深。 风流今古隔，虚作瞿塘客。山月照山花，梦回灯影斜。 风帘燕舞莺啼柳，妆台约鬓低纤手。钗重髻盘珊， 一枝红牡丹。 门前行乐客，白马嘶春色。故故坠金鞭，回头应眼穿。 绿云鬓上飞金雀，愁眉敛翠春烟薄。香阁掩芙蓉， 画屏山几重。 窗寒天欲曙，犹结同心苣。啼粉涴罗衣，问郎何日归。 玉炉冰簟鸳鸯锦，粉融香汗流山枕。帘外辘轳声， 敛眉含笑惊。 柳阴烟漠漠，低鬓蝉钗落。须作一生拌，尽君今日欢。
```

[唐] 顾夐 《诉衷情·香灭帘垂春漏永》
```
香灭帘垂春漏永，整鸳衾。罗带重，双凤，缕黄金。 窗外月光临，沉沉。断肠无处寻，负春心。
```
```
永夜抛人何处去，绝来音。香阁掩，眉敛，月将沈。 争忍不相寻，怨孤衾。换我心，为你心，始知相忆深。
```

[近代] 鲁迅 《答客诮　》
```
无情未必真豪杰，怜子如何不丈夫？ 知否兴风狂啸者，回眸时看小於菟。
```

[近代] 鲁迅 《无题　》
```
洞庭木落楚天高，眉黛猩红涴战袍。 泽畔有人吟不得，秋波渺渺失离骚。
```

[元] 元好问 《临江仙·世事悠悠天不管》
```
世事悠悠天不管，春风花柳争妍。人家寒食尽藏烟。不知何处火，来就客心然。千里故乡千里梦，高城泪眼遥天。时光流转雁飞边。今春看又过，何日是归年。
```

[元] 元好问 《人月圆·玄都观里桃千树》
```
玄都观里桃千树，花落水空流。凭君莫问，清泾浊渭，去马来牛。谢公扶病，羊昙挥涕，一醉都休。古今几度，生存华屋，零落山丘。
```

[元] 谭处端 《南乡子·物物不追求》
```
物物不追求。免有人前宠辱忧。世路巧机齐放下，休休。顺著人情不自由。最好把身囚。落魄随缘云水游。乞食存心消旧孽，修修。譬似无常
```

[元] 许有壬 《鹧鸪天·心到忘机便是仙》
```
心到忘机便是仙。琴能得趣任无弦。病多课子酬文债，田少从人借酒钱。生盛世，遇今年。雕虫存稿不求传。有言难尽闲中乐，竹影花香白昼
```

[元] 冯尊师 《苏武慢·梦断槐宫》
```
梦断槐宫，倚天长啸，勘破物情今古。担＊映雪，射虎诛龙，曾把少年身误。金谷繁华，汉苑秦宫，空有落花飞絮。叹浮生、终日茫茫，谁肯死前回顾。争似我、玉尘清谈，金徽雅弄，高卧洞天门户。逍遥畎畎，肆任情怀，闲伴蓼汀鸥鹭。收拾生涯，紫蟹黄柑，江上一蓑烟雨。醉归来、依旧芦花深处，月明幽浦。
```

[清] 施闰章 《燕子矶》
```
绝壁寒云外，孤亭落照间。 六朝流水急，终古白鸥闲。
```
```
树暗江城雨，天青吴楚山。 矶头谁把钓？向夕未知还。
```

[清] 仓央嘉措 《情诗其十一》
```
洞房一夜照花烛，卿卿嫁作他人妇。? 相思如狂心如灰，为情憔悴向谁诉?
```

[清] 仓央嘉措 《情诗其八》
```
暗香袭处佩环鸣，美眸善睐未分明。? 临去莞尔还一笑，忽与余兮两目成。
```

[清] 仓央嘉措 《情诗其三十》
```
美颜无双处处夸，玉帐香肌娇无那。? 夜夜伴得鸳鸯宿，不羡旖旎上林花。
```

[清] 仓央嘉措 《情诗其二十五》
```
飞短流长断人肠，情怀恻恻每神伤。? 惆怅玉人独归去，芳草萋萋满斜阳。
```

[清] 仓央嘉措 《情诗其十七》
```
端居布拉达宫时，仓央嘉措称上师? 夜醉酒楼美女侧，衲本人间一浪子。?
```

[魏晋] 陶渊明 《责子》
```
白发被两鬓，肌肤不复实。 虽有五男儿，总不好纸笔。
```
```
阿舒已二八，懒惰故无匹。 阿宣行志学，而不爱文术。 雍端年十三，不识六与七。 通子垂九龄，但觅梨与栗。 天运苟如此，且进杯中物。
```

[魏晋] 陶渊明 《饮酒 十六》
```
少年罕人事，游好在六经。 行行向不惑，淹留遂无成。
```
```
竟抱固穷节，饥寒饱所更。 敝庐交悲风，荒草没前庭。 披褐守长夜，晨鸡不肯鸣。 孟公不在兹，终以翳吾情。
```

[汉] 嵇康 《幽愤诗》
```
嗟余薄祜。少遭不造。哀茕靡识。越在襁緥。母兄鞠育。有慈无威。恃忧肆妲。不训不师。爰及冠带。凭宠自放。抗心希古。任其所尚。 托好老庄。贱物贵身。志在守朴。养素全真。曰余不敏。好善闇人。子玉之败。屡增惟尘。大人含弘。藏垢怀耻。民之多僻。政不由己。
```
```
惟此褊心。显明臧否。感悟思愆。怛若创痏。欲寡其过。谤议沸腾。性不伤物。频致怨憎。昔惭柳惠。今愧孙登。内负宿心。外恧良朋。 仰慕严郑。乐道闲居。与世无营。神气晏如。咨予不淑。婴累多虞。匪降自天。寔由顽疎。理弊患结。卒致囹圄。对答鄙讯。絷此幽阻。 实耻讼寃时不我与。虽曰义直。神辱志沮。澡身沧浪。岂云能补。嗈嗈鸣鴈。奋翼北游。顺时而动。得意忘忧。嗟我愤叹。曾莫能俦。事 愿违。遘兹淹留。穷达有命。亦又何求。古人有言。善莫近名。奉时恭默。咎悔不生。万石周慎。安亲保荣。世务纷纭。祗搅予情。安乐 必诫。乃终利贞。煌煌灵芝。一生三秀。予独何为。有志不就。惩难思复。心焉内疚。庶勖将来。无馨无臭。采薇山阿。散发岩岫。永啸 长吟。颐性养寿。
```

[汉] 嵇康 《四言赠兄秀才入军诗 其十四》
```
息徒兰圃，秣马华山。 流磻平皋，垂纶长川。
```
```
目送归鸿，手挥五弦。 俯仰自得，游心太玄。 嘉彼钓翁，得鱼忘筌。 郢人逝矣，谁与尽言？
```

[先秦] 诗经 《柏舟》
```
泛彼柏舟，在彼中河。髧彼两髦，实维我仪。 之死矢靡它。母也天只！不谅人只！
```
```
泛彼柏舟，在彼河侧。髧彼两髦，实维我特。 之死矢靡慝。母也天只！不谅人只！
```

[宋] 苏轼 《蝉》
```
蜕形浊污中，羽翼便翾好。 秋来闲何阔，已抱寒茎槁。
```

[宋] 苏轼 《独觉》
```
瘴雾三年恬不怪，反畏北风生体疥。 朝来缩颈似寒鸦，焰火生薪聊一快。
```
```
红波翻屋春风起，先生默坐春风里。 浮空眼缬散云霞，无数心花发桃李。 悠然独觉午窗明，欲觉犹闻醉鼾声。 回首向来萧瑟处，也无风雨也无晴。
```

[先秦] 屈原 《九章之一 惜诵》
```
惜诵以致愍兮，发愤以抒情。 所非忠而言之兮，指苍天以为正。
```
```
令五帝使折中兮，戒六神与向服。 俾山川以备御兮，命咎繇使听直。 竭忠诚而事君兮，反离群而赘肬。 忘儇媚以背众兮，待明君其知之。 言与行其可迹兮，情与貌其不变。 故相臣莫若君兮，所以证之不远。 吾谊先君而后身兮，羌众人之所仇也。 专惟君而无他兮，又众兆之所仇。 壹心而不豫兮，羌无可保也。 疾亲君而无他兮，有招祸之道也。 思君其莫我忠兮，忽忘身之贱贫。 事君而不贰兮，迷不知宠之门。 患何罪以遇罚兮，亦非余之所志也。 行不群以巅越兮，又众兆之所咍也。 纷逢尤以离谤兮，謇不可释也。 情沉抑而不达兮，又蔽而莫之白也。 心郁邑余侘傺兮，又莫察余之中情。 固烦言不可结而诒兮，愿陈志而无路。 退静默而莫余知兮，进号呼又莫吾闻。 申侘傺之烦惑兮，中闷瞀之忳忳。 昔余梦登天兮，魂中道而无杭。 吾使厉神占之兮，曰：“有志极而无旁。” “终危独以离异兮?曰：“君可思而不可恃。 故众口其铄金兮，初若是而逢殆。 惩于羹而吹齑兮，何不变此志也? 犹有曩之态也。 众骇遽以离心兮，又何以为此伴也? 同极而异路兮，又何以为此援也? 晋申生之孝子兮，父信谗而不好。 行婞直而不豫兮，鲧功用而不就。” 吾闻作忠以造怨兮，忽谓之过言。 九折臂而成医兮，吾至今而知其信然。 矰弋机而在上兮，罻罗张而在下。 设张辟以娱君兮，愿侧身而无所。 欲儃徊以干傺兮，恐重患而离尤。 欲高飞而远集兮，君罔谓汝何之? 欲横奔而失路兮，盖志坚而不忍。 背膺牉以交痛兮，心郁结而纡轸。 擣木兰以矫蕙兮，糳申椒以为粮。 播江离与滋菊兮，愿春日以为糗芳。 恐情质之不信兮，故重著以自明。 矫兹媚以私处兮，愿曾思而远身。
```

[先秦] 屈原 《远游》
```
悲时俗之迫阨兮，愿轻举而远游。 质菲薄而无因兮，焉托乘而上浮？
```
```
遭沈浊而污秽兮，独郁结其谁语！ 夜耿耿而不寐兮，魂营营而至曙。 惟天地之无穷兮，哀人生之长勤， 往者余弗及兮，来者吾不闻， 步徙倚而遥思兮,怊惝恍而乖怀。 意荒忽而流荡兮，心愁凄而增悲。 神倏忽而不反兮，形枯槁而独留。 内惟省以端操兮，还应正气之所由。 漠虚静以恬愉兮，澹无为而自得。 闻赤松之清尘兮，愿承风乎遗则。 贵真人之休德兮，美往世之登仙， 与化去而不风兮，名声著而日延。 奇傅说之托辰星兮，羡韩众之得一。 形履乱越远兮，离人群而遁逸。 因气变而遂曾举兮，忽神奔而鬼怪。 时仿佛以遥见兮，精皎皎以往来。 超氛埃而淑邮兮，终不反其故都。 免众患而不惧兮，世莫知其所如。 恐天时之代序兮，耀灵晔而西征。 微霜降而下沦兮，悼芳草之先零。 聊仿佯而逍遥兮，永历年而无成。 谁可与玩斯遗芳兮?长向风而舒情。 高阳邈以远兮，余将焉所程? 重曰：春秋忽其不淹兮，奚久留此故居。 轩辕不可攀援兮，吾将从王乔而娱戏。 餐六气而饮沆瀣兮，漱正阳而含朝霞。 保神明之清澄兮，精气入而粗秽除。 顺凯风以从游兮，至南巢而一息。 见王子而宿之兮，审一气之和德。 曰：“道可受兮，不可传； 其小无内兮，其大夫垠； 毋滑而魂兮，彼将自然； 一气孔神兮，于中夜存； 虚以待之存，无以为先； 庶类以成兮，此德之门。” 闻至贵而遂徂兮，忽乎吾将行。 仍羽人于丹丘，留不死之旧乡。 朝濯发于汤谷兮，夕晞余身兮九阳。 吸飞泉之微液兮，怀琬琰之华英。 玉色頩以脕颜兮，精醇粹而始壮。 质销铄以汋约兮，神要眇以淫放。 嘉南州之炎德兮，丽桂树之冬荣； 山萧条而无兽兮，野寂漠其无人。 载营魄而登霞兮，掩浮云而上征。 命天阍其开关兮，排阊阖而望予。 如丰隆使先导兮，问太微之所居。 集重阳入帝宫兮，造旬始而观清都。 朝发轫于太仪兮，夕始临乎于微闾。 屯余车之万乘兮，纷容与而并驰。 驾八龙之婉婉兮，载云旗之逶蛇。 建雄虹之采旄兮，五色杂而炫耀。 服偃蹇以低昂兮，骖连蜷以骄骜。 骑胶葛以杂乱兮，斑漫衍而方行。 撰余辔而正策兮，吾将过乎句芒。 历太皓以右转兮，前飞廉以启路。 阳杲杲其未光兮，凌天地以径度。 风伯为作先驱兮，氛埃辟而清凉。 凤凰翼其承旗兮，遇蓐收乎西皇。 揽慧星以为旍兮，举斗柄以为麾。 叛陆离其上下兮，游惊雾之流波。 时暖曃其曭莽兮，召玄武而奔属。 后文昌使掌行兮，选署众神以并毂。 路漫漫其修远兮，徐弭节而高厉。 左雨师使径侍兮，右雷公以为卫。 欲度世以忘归兮，意姿睢以担挢。 内欣欣而自美兮，聊愉娱以淫乐。 涉青云以泛滥游兮，忽临睨夫旧乡。 仆夫怀余心悲兮，边马顾而不行。 思旧故以想象兮，长太息而掩涕。 泛容与而遐举兮，聊抑志而自弭。 指炎神而直驰兮，吾将往乎南疑。 览方外之荒忽兮，沛[氵罔]瀁而自浮。 祝融戒而跸御兮，腾告鸾鸟迎宓妃。 张《咸池》奏《承云》兮，二女御《九韶》歌。 使湘灵鼓瑟兮，令海若舞冯夷。 玄螭虫象并出进兮，形蟉虬而逶蛇。 雌蜺便娟以增挠兮，鸾鸟轩翥而翔飞。 音乐博衍无终极兮，焉及逝以徘徊。 舒并节以驰骛兮，逴绝垠乎寒门。 轶迅风天清源兮，从颛琐乎增冰。 历玄冥以邪径兮，乘间维以反顾。 召黔赢而见之兮，为余先乎平路。 经营四方兮，周流六漠。 上至列缺兮，降望大壑。 下峥嵘而无地兮，上寥廓而无天。 视倏忽而无见兮，听惝恍而无闻。 超无为以至清兮，与泰初而为邻。
```

[元] 王冕 《墨萱图 其一》
```
灿灿萱草花，罗生北堂下。 南风吹其心，摇摇为谁吐？慈母倚门情，游子行路苦。
```
```
甘旨日以疏，音问日以阻。 举头望云林，愧听慧鸟语。
```

[元] 王冕 《素梅 二三》
```
明月满天霜气重，梅花风韵更清妍。 鹤飞不带箫声远，春过西泠第二船。
```

[魏晋] 曹丕 《短歌行》
```
仰瞻帷幕。 俯察几筵。
```
```
其物如故。 其人不存。 神灵倐忽。 弃我遐迁。 靡瞻靡恃。 泣涕连连。 呦呦游鹿。 衔草鸣麑。 翩翩飞鸟。 挟子巢栖。 我独孤茕。 怀此百离。 忧心孔疚。 莫我能知。 人亦有言。 忧令人老。 嗟我白发。 生一何早。 长吟永叹。 怀我圣考。 曰仁者寿。 胡不是保。
```

[魏晋] 刘琨 《重赠卢谌》
```
握中有悬璧，本自荆山璆。 惟彼太公望，昔在渭滨叟。
```
```
邓生何感激，千里来相求。 白登幸曲逆，鸿门赖留侯。 重耳任五贤，小白相射钩。 苟能隆二伯，安问党与雠？ 中夜抚枕叹，想与数子游。 吾衰久矣夫，何其不梦周？ 谁云圣达节，知命故不忧。 宣尼悲获麟，西狩涕孔丘。 功业未及建，夕阳忽西流。 时哉不我与，去乎若云浮。 未实陨劲风，繁英落素秋。 狭路倾华盖，骇驷摧双辀。 何意百炼刚，化为绕指柔。
```

[宋] 郑思肖 《题画菊》
```
花开不并百花丛，独立疏篱趣未穷。 宁可枝头抱香死，何曾吹落北风中。
```

[元] 关汉卿 《【南吕】一枝花 不伏老》
```
　　〔一枝花〕 　　攀出墙朵朵花，折临路枝枝柳。花攀红蕊嫩，柳折翠条柔，浪子风流。凭着我折柳攀花手，直煞得花残柳败休。半生来折柳攀花，一世里眠花卧柳。
```
```
　　〔梁州〕 　　我是个普天下郎君领袖，盖世界浪子班头。愿朱颜不改常依旧，花中消遣，酒内忘忧。分茶攧竹，打马藏阄；通五音六律滑熟，甚闲愁到我心头？伴的是银筝女银台前理银筝笑倚银屏，伴的是玉天仙携玉手并玉肩同登玉楼，伴的是金钗客歌金缕捧金樽满泛金瓯。你道我老也，暂休。占排场风月功名首，更玲珑又剔透。我是个锦阵花营都帅头，曾玩府游州。 　　〔隔尾〕 　　子弟每是个茅草冈、沙土窝初生的兔羔儿乍向围场上走，我是个经笼罩、受索网苍翎毛老野鸡蹅踏的阵马儿熟。经了些窝弓冷箭鑞枪头，不曾落人后。恰不道“人到中年万事休”，我怎肯虚度了春秋。 　　〔尾〕 　　我是个蒸不烂、煮不熟、捶不匾、炒不爆、响珰珰一粒铜豌豆，恁子弟每谁教你钻入他锄不断、斫不下、解不开、顿不脱、慢腾腾千层锦套头？我玩的是梁园月，饮的是东京酒，赏的是洛阳花，攀的是章台柳。我也会围棋、会蹴踘、会打围、会插科、会歌舞、会吹弹、会咽作、会吟诗、会双陆。你便是落了我牙、歪了我嘴、瘸了我腿、折了我手，天赐与我这几般儿歹症候，尚兀自不肯休！则除是阎王亲自唤，神鬼自来勾。三魂归地府，七魄丧冥幽。天哪！那其间才不向烟花路儿上走！
```

[明] 于谦 《咏煤炭》
```
凿开混沌得乌金，藏蓄阳和意最深。 爝火燃回春浩浩，洪炉照破夜沉沉。
```
```
鼎彝元赖生成力，铁石犹存死后心。 但愿苍生俱饱暖，不辞辛苦出山林。
```

[明] 文嘉 《今日歌》
```
今日复今日，今日何其少。 今日又不为，此事何时了。
```
```
人生百年几今日，今日不为真可惜。 若言姑待明朝至，明朝又有明朝事。 为君聊赋今日诗，努力请从今日始。
```

[清] 纳兰性德 《梦江南·昏鸦尽》
```
昏鸦尽，小立恨因谁?急雪乍翻香阁絮，轻风吹到胆瓶梅，心字已成灰。
```

[清] 纳兰性德 《虞美人·春情只到梨花薄》
```
春情只到梨花薄，片片催零落。 夕阳何事近黄昏，不道人间犹有未招魂。
```
```
银笺别梦当时句，密绾同心苣。 为伊判作梦中人，长向画图清夜唤真真。
```

[清] 纳兰性德 《虞美人·银床淅沥青梧老》
```
银床淅沥青梧老，屧粉秋蛩扫。 采香行处蹙连钱，拾得翠翘何恨不能言。
```
```
回廊一寸相思地，落月成孤倚。 背灯和月就花阴，已是十年踪迹十年心。
```

[清] 纳兰性德 《虞美人·曲阑深处重相见》
```
曲阑深处重相见，匀泪偎人颤。 凄凉别后两应同，最是不胜清怨月明中。
```
```
半生已分孤眠过，山枕檀痕涴。 忆来何事最销魂，第一折技花样画罗裙。
```

[清] 纳兰性德 《鬓云松令·枕函香》
```
枕函香，花径漏。依约相逢，絮语黄昏后。时节薄寒人病酒，铲地梨花，彻夜东风瘦。 掩银屏，垂翠袖。何处吹箫，脉脉情微逗。肠断月明红豆蔻，月似当时，人似当时否？
```

[清] 纳兰性德 《减字木兰花·烛花摇影》
```
烛花摇影，冷透疏衾刚欲醒。待不思量，不许孤眠不断肠。 茫茫碧落，天上人间情一诺。银汉难通，稳耐风波愿始从。
```

[清] 纳兰性德 《南乡子·烟暖雨初收》
```
烟暖雨初收，落尽繁花小院幽。摘得一双红豆子，低头，说著分携泪暗流。 人去似春休，卮酒曾将酹石尤。别自有人桃叶渡，扁舟，一种烟波各自愁。
```

[清] 纳兰性德 《琵琶仙 中秋》
```
碧海年年，试问取、冰轮为谁圆缺？吹到一片秋香，清辉了如雪。愁中看好天良夜，知道尽成悲咽。只影而今，那堪重对，旧时明月。 花径里、戏捉迷藏，曾惹下萧萧井梧叶。记否轻纨小扇，又几番凉热。只落得、填膺百感，总茫茫、不关离别。一任紫玉无情，夜寒吹裂。
```

[宋] 陆游 《病起书怀》
```
病骨支离纱帽宽，孤臣万里客江干。 位卑未敢忘忧国，事定犹须待阖棺。
```
```
天地神灵扶庙社，京华父老望和銮。 出师一表通今古，夜半挑灯更细看。
```

[宋] 陆游 《长歌行》
```
人生不作安期生，醉入东海骑长鲸；犹当出作李西平，手枭逆贼清旧京。 金印煌煌未入手，白发种种来无情。
```
```
成都古寺卧秋晚，落日偏傍僧窗明。 岂其马上破贼手，哦诗长作寒螿鸣？兴来买尽市桥酒，大车磊落堆长缾。 哀丝豪竹助剧饮，如钜野受黄河倾。 平时一滴不入口，意气顿使千人惊。 国雠未报壮士老，匣中宝剑夜有声。 何当凯还宴将士，三更雪压飞狐城。
```

[宋] 陆游 《除夜雪》
```
北风吹雪四更初，嘉瑞天教及岁除。 半盏屠苏犹未举，灯前小草写桃符。
```

[宋] 陆游 《示儿》
```
斥逐襆被归，招唤振衣起；此是鄙夫事，学者那得尔。 前年还东时，指心誓江水。
```
```
亦知食不足，但有饿而死。 小儿教汝书，不用日十纸；字字讲声形，仍要身践履。 果能称善人，便可老乡里。 勿言五鼎养，肉食吾所鄙。
```

[宋] 陆游 《示儿》
```
舍东已种百本桑，舍西仍筑百步塘，早茶采尽晚茶出，小麦方秀大麦黄。 老夫一饱手扪腹，不复举首号苍苍。
```
```
读书习气扫未尽，灯前简牍纷朱黄。 吾儿从旁论治乱，每使老子喜欲狂。 不须饮酒径自醉，取书相和声琅琅。 人生百病有已时，独有书癖不可医。 愿儿力耕足衣食，读书万卷真何益！
```

[宋] 陆游 《书愤》
```
镜里流年两鬓残，寸心自许尚如丹。 衰迟罢试戎衣窄，悲愤犹争宝剑寒。
```
```
远戍十年临的博，壮图万里战皋兰。 关河自古无穷事，谁料如今袖手看！
```

[宋] 陆游 《闻武均州报已复西京》
```
白发将军亦壮哉！西京昨夜捷书来。 胡儿敢作千年计，天意宁知一日回。
```
```
列圣仁恩深雨露，中兴赦令疾风雷。 悬知寒食朝陵使，驿路梨花处处开。
```

[宋] 黄庭坚 《答永新宗令寄石耳》
```
饥欲食首山薇，渴欲饮颍川水。 嘉禾令尹清如冰，寄我南山石上耳。
```
```
筠笼动浮烟雨姿，瀹汤磨沙光陆离。 竹萌粉饵相发挥，芥姜作辛和味宜。 公庭退食饱下筋，杞菊避席遗萍虀。 雁门天花不复忆，况乃桑鹅与楮鸡。 小人藜羹亦易足，嘉蔬遣饷荷眷私。 吾闻石耳之生常在苍崖之绝壁，苔衣石腴风日炙。 扪萝挽葛采万仞，仄足委骨豺虎宅。 佩刀买犊剑买牛，作民父母今得职。 闵仲叔不以口腹累安邑，我其敢用鲑菜烦嘉禾。 愿公不复甘此鼎，免使射利登嵯峨。
```

[宋] 黄庭坚 《早行》
```
失枕惊先起，人家半梦中。 闻鸡凭早晏，占斗辨西东。
```
```
辔湿知行露，衣单觉晓风。 秋阳弄光影，忽吐半林红。
```

[宋] 王安石 《江上》
```
江北秋阴一半开，晚云含雨却低回。 青山缭绕疑无路，忽见千帆隐映来。
```

[宋] 王安石 《孟子》
```
沉魄浮魂不可招，遗编一读想风标。 何妨举世嫌迂阔，故有斯人慰寂寥。
```

[宋] 王安石 《雁》
```
北去还为客，南来岂是归。 倦投空渚泊，饥帖冷云飞。
```
```
垣栅鸡长暖，沟池鹜自肥。 怜渠不如此，更堕野人机。
```

[宋] 文天祥 《端午即事》
```
五月五日午，赠我一枝艾。 故人不可见，新知万里外。
```
```
丹心照夙昔，鬓发日已改。 我欲从灵均，三湘隔辽海。
```

[清] 纳兰性德 《曹子建七哀》
```
东园桃李姿，是妾嫁君时。 燕婉为夫妇，相爱不相离。
```
```
良人忽远征，妾独守空帏。 忧来恒自叹，冀死魂追随。 又念妾死时，谁制万里衣？ 幸有双鲤鱼，拟为寄君辞。 终日不成章，含泪自封题。 君若得鲤鱼，剖鱼开素书。 但看行中字，一一与泪俱。
```

[清] 袁枚 《绝命词》
```
赋性生来本野流，手提竹杖过通州。 饭篮向晓迎残月，歌板临风唱晚秋。
```
```
两脚踢翻尘世路，一肩担尽古今愁。 如今不受嗟来食，村犬何须吠不休。
```

[清] 谭嗣同 《有感》
```
世间无物抵春愁，合向苍冥一哭休。 四万万人齐下泪，天涯何处是神州。
```

[清] 朱彝尊 《鸳鸯湖棹歌　之二》
```
沙头宿鹭傍船栖，柳外惊乌隔岸啼。 为爱秋来好明月，湖东不住住湖西。
```

[唐] 李白 《阙题》
```
庭中繁树乍含芳，红锦重重翦作囊。 还合炎蒸留烁景，题来渭得好篇章。
```

[唐] 白居易 《七夕》
```
忆得少年长乞巧，竹竿头上愿丝多。
```

[清] 蒋士铨 《岁暮到家》
```
爱子心无尽，归家喜及辰。 寒衣针线密，家信墨痕新。
```
```
见面怜清瘦，呼儿问苦辛。 低徊愧人子，不敢叹风尘。
```

[现代] 毛泽东 《五律·喜闻捷报》
```
秋风度河上，大野入苍穹。 佳令随人至，明月傍云生。
```
```
故里鸿音绝，妻儿信未通。 满宇频翘望，凯歌奏边城。
```

[现代] 毛泽东 《七绝·刘蕡》
```
千载长天起大云，中唐俊伟有刘蕡。 孤鸿铩羽悲鸣镝，万马齐喑叫一声。
```

[现代] 毛泽东 《七绝·仿陆放翁》
```
人类今娴上太空，但悲不见五洲同。 愚公尽扫饕蚊日，公祭无忘告马翁。
```

[魏晋] 卢谌 《赠刘琨诗二十首 五》
```
大钧载运。 良辰遂往。
```
```
譬彼日月。 迅过俯仰。 感今惟昔。 口存心想。 借曰如昨。 忽为畴曩。
```

[明] 唐寅 《警世》
```
万事由天莫苦求，子孙绵远褔悠悠。 饮三杯酒休胡乱，得一帆风便可收。
```
```
生事事生何日了，害人人害几时休。 冤家宜解不宜结，各自回头看后头。
```

[明] 唐寅 《落花诗》
```
桃花净尽杏花空，开落年年约略同； 自是节临三月暮，何须人恨五更风？
```
```
扑檐直破帘衣碧，上砌如欺地锦红； 拾向砑罗方帕里，鸳鸯一对正当中。
```

[清] 龚自珍 《已亥杂诗 2》
```
我马玄黄盼日曛，关河不窘故将军。 百年心事归平淡，删尽蛾眉惜誓文。
```

[明] 唐寅 《叹世》
```
坐对黄花举一殇，醒时还忆醉时狂。 丹砂岂是千年药，白日难消两鬓霜。
```
```
身后碑铭徒自好，眼前傀儡任他忙。 追思浮生真成梦，到底终须有散场。
```

[明] 唐寅 《西洲话旧图》
```
醉舞狂歌五十年，花中行乐月中眠。 漫劳海内传名字，谁信腰间没酒钱。
```
```
书本自惭称学者，众人疑道是神仙。 些须做得工夫处，不损胸前一片天。
```

[明] 唐寅 《事茗图》
```
日长何所事，茗碗自赉持。 料得南窗下，清风满鬓丝。
```

[明] 唐寅 《孟蜀宫妓图》
```
莲花冠子道人衣，日侍君王宴紫徽。 花开不知人已去，年年斗绿与争绯。
```

[明] 唐寅 《美人图》
```
春色关心万种情，酒杯聊寞可怜生。 折花比对佳人面，把臂相同觉命轻。
```

[明] 唐寅 《菊花图》
```
佳色含霜向日开，余香冉冉覆莓苔。 独怜节操非凡种，曾向陶君径里来。
```

[清] 黄景仁 《绮怀》
```
露槛星房各悄然，江湖秋枕当游仙。 有情皓月怜孤影，无赖闲花照独眠。
```
```
结束铅华归少作，屏除丝竹人中年。 茫茫来日愁如海，寄语羲和快著鞭。
```

[当代] 现代无名 《天安门诗抄》
```
欲悲闻鬼叫，我哭豺狼笑。 洒泪祭雄杰，扬眉剑出鞘。
```

[现代] 郁达夫 《满江红·三百年来》
```
三百年来，我华夏威风久歇。 有几个，如公成就，丰功传烈。
```
```
拔剑光寒倭寇胆，拨云手指天心月。 到于今，遗饼纪东征，民怀切。 会稽耻，终须雪。 楚三户，教秦灭。 愿英灵，永保金瓯无缺。 台畔班师酣醉石，亭边思子悲啼血。 向长空，洒泪酹千杯，蓬莱阙。
```

[当代] 钱钟书 《代拟无题七首》
```
纵说疏疏落落，仍看脉脉憧憧。 那得心如荷叶，水珠转念无踪。
```

[近代] 苏曼殊 《本事诗》
```
乌舍凌波肌似雪，亲持红叶索题诗。 还卿一钵无情泪，恨不相逢未剃时！
```

[宋] 张耒 《绝句》
```
亭亭画舸系春潭，直待行人酒半酣。 不管烟波与风雨，载将离恨过江南。
```

[宋] 林逋 《山园小梅》
```
剪绡零碎点酥乾，向背稀稠画亦难。 日薄从甘春至晚，霜深应怯夜来寒。
```
```
澄鲜祇共邻僧惜，冷落犹嫌俗客看。 忆着江南旧行路，酒旗斜拂堕吟鞍。
```

[宋] 苏舜钦 《初晴游沧浪亭》
```
夜雨连明春水生，娇云浓暖弄阴晴。 帘虚日薄花竹静，时有乳鸠相对鸣。
```

[宋] 李觏 《乡思》
```
人言落日是天涯，望极天涯不见家。 已恨碧山相阻隔，碧山还被暮云遮。
```

[宋] 陈师道 《绝句四首》
```
书当快意读易尽，客有可人期不来。 世事相违每如此，好怀百岁几回开。
```

[清] 郑燮 《题画竹》
```
四十年来画竹枝，日间挥写夜间思。 冗繁削尽留清瘦，画到生时是熟时。
```

[宋] 范成大 《四时田园杂兴》
```
柳花深巷午鸡声，桑叶尖新绿未成。 坐睡觉来无一事，满窗晴日看蚕生。
```

[宋] 朱熹 《水口行舟》
```
昨夜扁舟雨一蓑，满江风浪夜如何？ 今朝试卷孤蓬看？依旧青山绿水多。
```

[清] 袁枚 《咏史》
```
东汉耻机权，君子多硁硁。 悲哉陈与窦，谋疎功不成。
```
```
其时凉州反，有人颁孝经；意欲口打贼，贼闻笑不胜。 虽无补国家，尚未远人情。 一变至南宋，佛行而儒名。 希哲学主静，人死不闻声。 魏公败符离，自夸心学精，杀人三十万，於心不曾惊。 似此称理学，何处托生灵。 呜呼孔与孟，九泉涕沾缨。
```

[清] 袁枚 《桐江作》
```
久别天台路已迷，眼前尚觉白云低。 诗人用笔求逋峭，何不看山到浙西？
```

[清] 袁枚 《遣兴》
```
但肯寻诗便有诗，灵犀一点是吾师。 夕阳芳草寻常物，解用多为绝妙词。
```

[明] 高启 《咏梅》
```
琼姿只合在瑶台，谁向江南处处栽。 雪满山中高士卧，月明林下美人来。
```
```
寒依疏影萧萧竹，春掩残香漠漠苔。 自去何郎无好咏，东风愁寂几回开？
```

[清] 项鸿祚 《清平乐 池上纳凉》

[明] 徐有贞 《中秋月》
```
中秋月。月到中秋偏皎洁。偏皎洁，知他多少，阴晴圆缺。　 阴晴圆缺都休说。且喜人间好时节。好时节。愿得年年，常见中秋月。
```

[宋] 白玉蟾 《大道歌》
```
乌飞金，兔走玉， 三界一粒粟。山河大地几年尘，
```
```
阴阳颠倒入玄谷。人生石火电光中， 数枚客鹊枝头宿。桑田沧海春复秋， 乾坤不放坎离休。九天高处风月冷， 神仙肚里无闲愁。世间学仙者， 胸襟变清鸦。丹经未读望飞升， 指影谈空相诳嚇。有时驰骋三寸舌， 或在街头佯做哑。正中恐有邪， 真里须辨假。若是清虚泠澹人， 身外无物赤洒洒。都来聚气与凝神， 要炼金丹赚几人。引贼入家开宝藏， 不知身外更藏身。身外有身身里觅， 冲虚和气一壶春。生擒六贼手， 活嚼三尸口。三尸六贼本来无， 尽从心里忙中有。玉帝非惟惜诏书， 且要神气相保守。此神此气结真精， 唤作纯阳周九九。此时方曰圣胎圆， 万丈崖头翻筋斗。铅汞若粪土， 龙虎如鸡狗。白金黑锡几千般， 水银朱砂相鼓诱。白雪黄芽自无形， 华池神水无泉溜。不解回头一看子， 冲风冒雨四方走。四方走， 要寻师，寻得邪师指授时， 迷迷相指可怜伊。大道不离方寸地， 工夫细密有行持。非存思， 非举意，非是身中运精气。 一关要锁百关牢，转身一路真容易。 无心之心无有形，无中养就婴儿灵。 学仙学到婴儿处，月在寒潭静处明。 枯木生花却外香，海翁时与白鸥盟。 片饷工夫容易做，大丹只是片时成。 执著奇言并怪语，万千譬喻今如许。 生也由他死由他，只要自家做得主。 空中云，也可缚。 水中月，也可捉。 一气结成物，气足分天地。 天地本无心，二气自然是。 万物有荣枯，大数有终始。 会得先天本自然，便是性命真根蒂。 道德五千言，阴符三百字。 形神与性命，身心与神气。 交媾成大宝，即是金丹理。 世人多执著，权将有作归无作。 猛烈丈夫能领畧，试把此言闲处嚼。 若他往古圣贤人，立教化人俱不错。 况能蓦直迳路行，一条直上三清阁。 三清阁下一团髓，昼夜瑶光光烁烁。 云谷道人仙中人，骨气秀茂真磊落。 年来多被红尘缚，六十四年都是错。 刮开尘垢肯豁开，长啸一声归去来。 神仙伎俩无多子，只是人间一味呆， 忽然也解到蓬莱。武夷散人与君说， 见君真个神仙骨。我今也不炼形神， 或要放颠或放劣。寒时自有丹田火， 饥时只喫琼湖雪。前年仙师寄书归， 道我有名在金阙。闲名落世收不回， 而今心行尤其乘。那堪玉帝见怜我， 诏我归时未肯哉。
```

[宋] 白玉蟾 《华阳吟三十首》
```
移将北斗过南辰，两手双擎日月轮。 飞趁崑崙山上去，须臾化作一天云。
```

[现代] 陈寅恪 《己丑送春》
```
无风无雨送残春，一角园林独怆神。 烛照已非前夕影，枝空犹想去年人。
```
```
辽西梦恨中宵断，江左妆夸半面新。 最是芳时弹指尽，蝶蜂飞懒倍沾襟。
```

[现代] 顾随 《南歌子·倦续黄粱梦》
```
倦续黄粱梦，闲倾碧玉杯。 醒来还是旧情怀。
```
```
爱看斜阳沉在碧山隈。 浪软温柔海，灯明上下街。 中原却被夜深埋。 那更秋风秋雨逐人来。
```

[现代] 顾随 《临江仙 石佛、樗园对神仙对。石佛出海上一》
```
无赖渐成颓废，衔杯且自从容。 霜枫犹似日前红。
```
```
争知林下叶，不怨夜来风。 病酒重重新恨，布袍看看深冬。 石阑干畔与谁同。 天边无伴月，海上一孤鸿。
```

[现代] 顾随 《蝶恋花 重阳寄君培》
```
岁岁悲秋人渐老。 越没心情，越是多烦恼。
```
```
旧日酒边开口笑，而今醉后伤残照。 竟日雨声浑未了。 丝丝点点，入耳成单调。 为是黄昏灯上早，蓦然又觉斜阳好。
```

[现代] 顾随 《唐多令·秋叶总堪伤》
```
秋叶总堪伤。 不禁风力强。
```
```
水边枫、一半陨黄。 红是泪珠黄是病，算依样，断人肠。 歧路久彷徨。 他乡成故乡。 把无聊、併作清狂。 潦倒心情秋后树，才过雨，又斜阳。
```

[现代] 顾随 《行香子 三十初度自寿》
```
陆起龙蛇，归去无家。 又东风、悄换年华。
```
```
已甘沦落，莫漫嗟呀。 拚一枝菸，一壶酒，一杯茶。 　　我似乘槎，西渡流沙。 走红尘、晚日朝霞。 卅年岁月，廿载天涯。 共愁中乐，苦中笑，梦中花。 不作超人，莫怕沉沦。 一杯杯、酸酒沾唇。 读书自苦，卖赋犹贫。 又者般疯，者般傻，者般浑。 　　莫漫殷勤，徒事纷纭。 浪年华、断送闲身。 倚阑强笑，回首酸辛。 算十年风，十年雨，十年尘。 春日迟迟，怅怅何之。 鬓星星、八字微髭。 近来生活，力尽声嘶。 问几人怜，几人恨，几人知。 　　少岁吟诗，中岁填词。 把牢骚、徒做谈资。 镇常自语，待得何时。 可唤愁来，鞭愁死，葬愁尸。
```

[现代] 顾随 《临江仙·廊下风吹败叶》
```
廊下风吹败叶，绕阶故故悲鸣。 愁人已是不禁听。
```
```
那堪灯烬后，寒柝报更声。 处处追求寂寞，时时厌恶聪明。 人生原是苦修行。 今宵无好梦，欹枕数秋星。
```

[现代] 顾随 《临江仙 继韶屡有书来却寄》
```
脑海时时翻滚，心苗日日干枯。 昔年故我变今吾。
```
```
莫言今已老，不老更何如。 少岁没曾挣扎，中年落得空虚。 斜阳冉冉下平芜。 故人千里外，羞寄数行书。
```

[现代] 顾随 《浣溪沙 咏马缨花》
```
一缕红丝一缕情。 开时无力坠无声。
```
```
如烟如梦不分明。 雨雨风风嫌寂寞，丝丝缕缕怨飘零。 向人终觉太盈盈。
```

[现代] 顾随 《生查子》
```
身如入定僧，心似随风草。 心自甚时愁，身比年时老。
```
```
空悲眼界高，敢怨人间小。 越不爱人间，越觉人间好。
```

[现代] 顾随 《蝶恋花 独登北海白塔》
```
不为登高心眼放。 为惜苍茫，景物无人赏。
```
```
立尽黄昏灯未上，苍茫展转成惆怅。 一霎眼前光乍亮。 远市长街，都是愁模样。 欲不想时能不想，休南望了还南望。
```

[现代] 顾随 《好事近·灯火伴空斋》
```
灯火伴空斋，恰似故人亲切。 无意开窗却见，好一天明月。
```
```
欣然启户下阶行，满地古槐叶。 脚底声声清脆，踏荒原积雪。
```

[现代] 顾随 《浣溪沙》
```
微雨新晴碧藓滋。 老槐阴合最高枝。
```
```
风光将近夏初时。 少岁空怀千古志，中年颇爱晚唐诗。 新来怕看自家词。
```

[现代] 顾随 《鹧鸪天 赠屏兄》
```
雨后苔痕欲上阶。 窗前夜合是谁栽。
```
```
树犹如此垂垂老，岁不待人鼎鼎来。 车马过，起尘埃。 黄云拥日下长街。 艰难寂寞都尝遍，如海燕城斗大斋。
```

[现代] 顾随 《鹧鸪天 不寐口占》
```
老去从教壮志灰。 那堪中岁已长悲。
```
```
篆香不断凉先到，蜡泪成堆梦未回。 星历落，雾霏微。 遥山新月俱如眉。 寒花无数西风里，抱得秋情说向谁。
```

[现代] 顾随 《鹧鸪天 日光浴后作》
```
暴背茅檐太早生。 病腰已自喜秋情。
```
```
花间黄蝶时双至，枝上残蝉忽一声。 经疾苦，未顽冥。 几曾觉得此身轻。 夕阳看下西崦去，卧诵床头一卷经。
```

[现代] 顾随 《踏莎行 大雾中早行》
```
天黯如铅，云寒似水。 市声阗咽飞难起。
```
```
衷怀悲感总无名，一身落漠人间世。 托钵朱门，挂单萧寺。 何曾了得今生事。 回首来路已茫茫，行行更入茫茫里。
```

[现代] 顾随 《浣溪沙》
```
城北城南一片尘。 人天无处不昏昏。
```
```
可怜花月要清新。 药苦堪同谁玩味，心寒不解自温存。 又成虚度一番春。
```

[近代] 王国维 《蝶恋花·窈窕燕姬年十五》
```
窈窕燕姬年十五，惯曳长裾，不作纤纤步。众里嫣然通一顾，人间颜色如尘土。 一树亭亭花乍吐，除却天然，欲赠浑无语。当面吴娘夸善舞，可怜总被腰肢误。
```

[近代] 王国维 《贺新郎·月落飞乌鹊》
```
月落飞乌鹊。 更声声、暗催残岁，城头寒柝。
```
```
曾记年时游冶处，偏反一栏红药。 和士女、盈盈欢谑。 眼底春光何处也？只极度天野，烧明山郭，侧身望，天地窄。 遣愁何计频商略。 恨今宵、书城空拥，愁城难落。 陋室风多青灯灺，中有千秋魂魄。 似诉尽、人间纷浊。 七尺微躯百年里，那能消、今古闲哀乐。 与蝴蝶，遽然觉。
```

[清] 梁启超 《爱国歌四章》
```
泱泱哉！吾中华。 最大洲中最大国，廿二行省为一家。
```
```
物产腴沃甲大地，天府雄国言非夸。 君不见，英日区区三岛尚崛起，况乃堂矞吾中华。 结我团体，振我精神，二十世纪新世界，雄飞宇内畴与伦。 可爱哉！吾国民。 可爱哉！吾国民。 芸芸哉！吾种族。 黄帝之胄尽神明，濅昌濅炽遍大陆。 纵横万里皆兄弟，一脉同胞古相属。 君不见，地球万国户口谁最多？四百兆众吾种族。 结我团体，振我精神，二十世纪新世界，雄飞宇内畴与伦。 可爱哉！我国民。 可爱哉！我国民。 彬彬哉！吾文明。 五千余岁历史古，光焰相续何绳绳。 圣作贤述代继起，浸濯沈黑扬光晶。 君不见，朅来欧北天骄骤进化，宁容久扃吾文明。 结我团体，振我精神，二十世纪新世界，雄飞宇内畴与伦。 可爱哉！我国民。 可爱哉！我国民。 轰轰哉！我英雄。 汉唐凿孔县西域，欧亚抟陆地天通。 每谈黄祸詟且栗，百年噩梦骇西戎。 君不见，博望定远芳踪已千古，时哉后起我英雄。 结我团体，振我精神，二十世纪新世界，雄飞宇内畴与伦。 可爱哉！我国民。 可爱哉！我国民。 闻英寇云南俄寇伊犁感愤成作涕泪已消残腊尽，入春所得是惊心。 天倾已压将非梦，雅废夷侵不自今。 安息葡萄柯叶悴，夜郎蒟酱信音沈。 好风不度关山路，奈此中原万里阴。
```

[宋] 白玉蟾 《琵琶行》
```
长江浩浩送千古，江流不断鱼龙舞。 芦花荻花愁暮云，天风吹我客湓浦。
```
```
移舟回首思故人，凄然一登琵琶亭。 琵琶亭上秦天远，琵琶亭下楚江横。 呜呼我祖唐少传，兜率天中已归去。 客来倚棹问渔翁，香山居士今何处。 冰魂雪魄挽不回，涛山浪屋空崔嵬。 樯乌惊起水鸥睡，绕船明月夜徘徊。 谪官江左秋风惨，江上黄昏月黯黯。 那堪送客闻琵琶，况对怨女不伤感。 洛阳城外虾撁陵，下有甲妓何娉婷。 花落色衰婚舶客，独守孤舟伴月明。 手抚琵琶意呜唈，挑拢撚抹缓复急。 大弦哀哀小弦悲，孤舟嫠妇岂不泣。 霓裳才歇六么鸣，四弦尽作裂帛声。 碧落黄泉两凄苦，幽愁暗恨不堪听。 凛如猿咽梧桐晚，款若莺啼春昼暖。 鹍弦转处如胡笳，宫调弹时若羌管。 江州司马一断肠，灯前老泪如雨滂。 老妇低眉娇滴滴，琵琶掩面罗衣香。 初弹如珠后如缕，一声两声落花雨。 诉尽平生云雨生，尽是春花秋月语。 罗衣揾泪向人啼，妾是秦楼浪子妻。 流落烟尘归未得，青楼昔在洛阳西。 今嫁商人岂妾意，一曲萧骚夜无寐。 秋风吹破居士心。琵琶声声堕珠泪。 居士左迁郁小邦，鼎鼐志愿犹未降。 闻其曲声见其语，万斛愁肠如秋江。 江花江草庐山下，春江花朝秋月夜。 江风飕飕江水寒，不见长安十年话。 当时风月亦有情，为伊翻作琵琶行。 居士悲乐似此妇，此妇激发居士情。 居士还朝此妇死，琵琶古声今已矣。 邦人江上建此亭，古往今来亭下水。 柿叶翻红枫叶黄，荒烟压蓬月堕樯。 星霜磨老香山句，香山骨冷今如霜。 亭空江阔情何极，一思古人一叹息。 两岸横芦今画楼，山水窟中安乐国。 江国凄凉人自悉，香山一去三百秋。 长江不管愁人恨，泪与江波不宽余流。 九江风月嗟无主，孤月依然几今古。 江头愁绝到三更，琵琶不作亦凄苦。 我来适是九世孙，思贤怀古独销魂。 悲风如舞琵琶调，哀鸟如歌琵琶弦。 古人去去不复返，孤亭寂寂寒江远。 琵琶无声万艇横，留得庐山遮醉眼。
```

[宋] 白玉蟾 《曲肱诗二十首》
```
谪君尘世意徘徊，炼尽金丹待鹤来。 归去神霄朝玉帝，依前命我掌风雷。
```

[现代] 郭沫若 《水调歌头 归途》
```
不羡天池鸟，不慕北溟鱼。 瞬息乘风万里，铁翼云中舒。
```
```
才到新西比利，已过乌兰巴托，瀚海览无余。 谁谓乾坤大？浑似一沤夫。 高歌倦，雄谈歇，展画图。 长城蓦地眼底，岪郁盘云途。 地上山山横黛，天上人人俯首，又见昆明湖。 锦绣山河好，今朝气象殊。
```

[宋] 苏舜钦 《题花山寺壁》
```
寺里山因花得名，繁英不见草纵横。 栽培剪伐须勤力，花易凋零草易生。
```

[清] 袁枚 《赤壁》
```
一面东风百万军，当年此处定三分。 汉家火德终烧贼，池上蛟龙竟得云。
```
```
江水自流秋渺渺，渔灯犹照获纷纷。 我来不共吹箫客，乌鹊寒声静夜闻。
```

[宋] 朱淑真 《东马塍》
```
一塍芳草碧芊芊，活水穿花暗护田。 蚕事正忙农事急，不知春色为谁妍。
```

[清] 王士祯 《题秋江独钓图》
```
一蓑一笠一扁舟，一丈丝纶一寸钩。 一曲高歌一樽酒，一人独钓一江秋。
```

[明] 高启 《红叶》
```
霜染满林红，萧疎夕照中。 曾供写秋怨，流出上阳宫。
```

[宋] 杨万里 《悯农》
```
稻云不雨不多黄，荞麦空花早着霜。 已分忍饥度残岁，更堪岁里闰添长！
```

[宋] 范成大 《四时田园杂兴》
```
吉日初开种稻包，南山雷动雨连宵。 今年不欠秧田水，新涨看看拍小桥。
```

[宋] 朱淑真 《夜雨》
```
抱影无眠坐夜阑，窗风战雨下琅玕。 我将好况供陪梦，只恐灯花不耐寒。
```

[宋] 朱淑真 《春宵》
```
梦回酒醒春愁怯，宝鸭烟销香未歇。 薄衾无奈五更寒，杜鹃叫落西楼月。
```

[宋] 朱淑真 《春霁》
```
淡淡轻寒雨后天，柳丝无力妥残烟。 弄晴莺舌于中巧，著雨花枝分外妍。
```
```
消破旧愁凭酒盏，去除新恨赖诗篇。 年年来到梨花日，瘦不胜衣怯杜鹃。
```

[宋] 陈允平 《江南谣》
```
柳絮飞时话别离，梅花开后待郎归。 梅花开后无消息，更待明年柳絮飞。
```

[宋] 姜夔 《湖上寓居杂咏》
```
湖上风恬月澹时，卧看云影入玻璃。 轻舟忽向窗边过，摇动青芦一两枝。
```

[宋] 姜夔 《湖上寓居杂咏》
```
微波冲得绿萍开，数点青青粘石阶。 绿葑自来不自去，来时须载白鸥来。
```

[宋] 姜夔 《湖上寓居杂咏》
```
布衣何用揖王公，归向芦根濯软红。 自觉此心无一事，小鱼跳出绿萍中。
```

[宋] 姜夔 《湖上寓居杂咏》
```
囊封万字总空言，露滴桐枝欲断弦。 时事悠悠吾亦嫩，卧看秋水浸山烟。
```

[宋] 姜夔 《湖上寓居杂咏》
```
苑墙曲曲柳冥冥，人静山空见一灯。 荷叶似云香不断，小船摇曳入西陵。
```

[宋] 梅尧臣 《梅花》
```
似畏群芳妒，先春发故林。 曾无莺蝶恋，空被雪霜侵。
```
```
不道东风远，应悲上苑深。 南枝已零落，羌笛寄余音。
```

[宋] 任希夷 《竹》
```
挺挺霜中节，沉沉日下阴。 试裁苍玉管，吹作紫鸾音。
```

[宋] 释师观 《偈颂七十六首》
```
暑退凉生，风高露冷。 叶落归根，藏头露影。
```
```
赵州吃茶，云门故饼。 如何是道，明眼落井。
```

[宋] 苏轼 《莲》
```
城中担上卖莲房，未抵西湖泛野航。 旋折荷花剥莲子，露为风味月为香。
```

[宋] 吴龙翰 《王荆公读书堂》
```
六籍纷纷尽可奴，翻腾字说乃菑畲。 可知山半青灯夜，只读商君一卷书。
```

[宋] 徐钧 《王羲之》
```
人物风流世所推，操持议论每清奇。 自量才位难牟弟，故乞馀年请代之。
```

[宋] 杨万里 《秋兴》
```
宿有青霞愿，惟应白鹭知。 风烟聊晚望，山水入秋宜。
```
```
老里还多病，贫中却剩诗。 浪愁余热在，会自有凉时。
```

[宋] 杨万里 《稚子弄冰》
```
稚子金盆脱晓冰，彩丝穿取当银钲。 敲成玉磬穿林响，忽作玻璃碎地声。
```

[宋] 曾几 《石菖蒲》
```
窗明几净室空虚，尽道幽人一事无。 莫道幽人无一事，汲泉承露养菖蒲。
```

[元] 赵孟頫 《岳鄂王墓》
```
鄂王墓上草离离，秋日荒凉石兽危。 南渡君臣轻社稷，中原父老望旌旗。
```
```
英雄已死嗟何及，天下中分遂不支。 莫向西湖歌此曲，水光山色不胜悲。
```

[唐] 王建 《宫词》
```
蓬莱正殿压金鳌，红日初生碧海涛。 闲著五门遥北望，柘黄新帕御床高。
```
```
殿前传点各依班，召对西来八诏蛮。 上得青花龙尾道，侧身偷觑正南山。 龙烟日暖紫曈曈，宣政门当玉殿风。 五刻阁前卿相出，下帘声在半天中。 白玉窗前起草臣，樱桃初赤赐尝新。 殿头传语金阶远，只进词来谢圣人。 内人对御叠花笺，绣坐移来玉案边。 红蜡烛前呈草本，平明舁出阁门宣。 千牛仗下放朝初，玉案傍边立起居。 每日进来金凤纸，殿头无事不多书。 延英引对碧衣郎，江砚宣毫各别床。 天子下帘亲考试，宫人手里过茶汤。 未明开著九重关，金画黄龙五色幡。 直到银台排仗合，圣人三殿对西番。 少年天子重边功，亲到凌烟画阁中。 教觅勋臣写图本，长将殿里作屏风。 丹凤楼门把火开，五云金辂下天来。 阶前走马人宣尉，天子南郊一宿回。 楼前立仗看宣赦，万岁声长拜舞齐。 日照彩盘高百尺，飞仙争上取金鸡。 集贤殿里图书满，点勘头边御印同。 真迹进来依数字，别收锁在玉函中。 秘殿清斋刻漏长，紫微宫女夜焚香。 拜陵日近公卿发，卤簿分头入太常。 新调白马怕鞭声，供奉骑来绕殿行。 为报诸王侵早入，隔门催进打球名。 对御难争第一筹，殿前不打背身球。 内人唱好龟兹急，天子鞘回过玉楼。 新衫一样殿头黄，银带排方獭尾长。 总把玉鞭骑御马，绿鬃红额麝香香。 罗衫叶叶绣重重，金凤银鹅各一丛。 每遍舞时分两向，太平万岁字当中。 鱼藻宫中锁翠娥，先皇行处不曾过。 如今池底休铺锦，菱角鸡头积渐多。 殿前明日中和节，连夜琼林散舞衣。 传报所司分蜡烛，监开金锁放人归。 五更三点索金车，尽放宫人出看花。 仗下一时催立马，殿头先报内园家。 城东北面望云楼，半下珠帘半上钩。 骑马行人长远过，恐防天子在楼头。 射生宫女宿红妆，把得新弓各自张。 临上马时齐赐酒，男儿跪拜谢君王。 新秋白兔大于拳，红耳霜毛趁草眠。 天子不教人射杀，玉鞭遮到马蹄前。 内鹰笼脱解红绦，斗胜争飞出手高。 直上碧云还却下，一双金爪掬花毛。 竞渡船头掉采旗，两边溅水湿罗衣。 池东争向池西岸，先到先书上字归。 灯前飞入玉阶虫，未卧常闻半夜钟。 看著中元斋日到，自盘金线绣真容。 红灯睡里唤春云，云上三更直宿分。 金砌雨来行步滑，两人抬起隐花裙。 一时起立吹箫管，得宠人来满殿迎。 整顿衣裳皆著却，舞头当拍第三声。 琵琶先抹六么头，小管丁宁侧调愁。 半夜美人双唱起，一声声出凤凰楼。 春池日暖少风波，花里牵船水上歌。 遥索剑南新样锦，东宫先钓得鱼多。 十三初学擘箜篌，弟子名中被点留。 昨日教坊新进入，并房宫女与梳头。 红蛮杆拨贴胸前，移坐当头近御筵。 用力独弹金殿响，凤凰飞下四条弦。 春风吹雨洒旗竿，得出深宫不怕寒。 夸道自家能走马，团中横过觅人看。 粟金腰带象牙锥，散插红翎玉突枝。 旋猎一边还引马，归来鸡兔绕鞍垂。 云駮花骢各试行，一般毛色一般缨。 殿前来往重骑过，欲得君王别赐名。 每夜停灯熨御衣，银熏笼底火霏霏。 遥听帐里君王觉，上直钟声始得归。 因吃樱桃病放归，三年著破旧罗衣。 内中人识从来去，结得金花上贵妃。 欲迎天子看花去，下得金阶却悔行。 恐见失恩人旧院，回来忆著五弦声。 往来旧院不堪修，近敕宣徽别起楼。 闻有美人新进入，六宫未见一时愁。 自夸歌舞胜诸人，恨未承恩出内频。 连夜宫中修别院，地衣帘额一时新。 闷来无处可思量，旋下金阶旋忆床。 收得山丹红蕊粉，镜前洗却麝香黄。 蜂须蝉翅薄松松，浮动搔头似有风。 一度出时抛一遍，金条零落满函中。 合暗报来门锁了，夜深应别唤笙歌。 房房下著珠帘睡，月过金阶白露多。 御厨不食索时新，每见花开即苦春。 白日卧多娇似病，隔帘教唤女医人。 丛丛洗手绕金盆，旋拭红巾入殿门。 众里遥抛新摘子，在前收得便承恩。 御池水色春来好，处处分流白玉渠。 密奏君王知入月，唤人相伴洗裙裾。 移来女乐部头边，新赐花檀木五弦。 缏得红罗手帕子，中心细画一双蝉。 新晴草色绿温暾，山雪初消渐出浑。 今日踏青归校晚，传声留著望春门。 两楼相换珠帘额，中尉明朝设内家。 一样金盘五千面，红酥点出牡丹花。 尽送春来出内家，记巡传把一枝花。 散时各自烧红烛，相逐行归不上车。 家常爱著旧衣裳，空插红梳不作妆。 忽地下阶裙带解，非时应得见君王。 别敕教歌不出房，一声一遍奏君王。 再三博士留残拍，索向宣徽作彻章。 行中第一争先舞，博士傍边亦被欺。 忽觉管弦偷破拍，急翻罗袖不教知。 私缝黄帔舍钗梳，欲得金仙观里居。 近被君王知识字，收来案上检文书。 月冷江清近猎时，玉阶金瓦雪澌澌。 浴堂门外抄名入，公主家人谢面脂。 未承恩泽一家愁，乍到宫中忆外头。 求守管弦声款逐，侧商调里唱伊州。 东风泼火雨新休，舁尽春泥扫雪沟。 走马犊车当御路，汉阳宫主进鸡球。 风帘水阁压芙蓉，四面钩栏在水中。 避热不归金殿宿，秋河织女夜妆红。 圣人生日明朝是，私地教人属内监。 自写金花红榜子，前头先进凤凰衫。 避暑昭阳不掷卢，井边含水喷鸦雏。 内中数日无呼唤，拓得滕王蛱蝶图。 内宴初秋入二更，殿前灯火一天明。 中宫传旨音声散，诸院门开触处行。 玉蝉金雀三层插，翠髻高丛绿鬓虚。 舞处春风吹落地，归来别赐一头梳。 树叶初成鸟护窠，石榴花里笑声多。 众中遗却金钗子，拾得从他要赎么。 小殿初成粉未乾，贵妃姊妹自来看。 为逢好日先移入，续向街西索牡丹。 内人相续报花开，准拟君王便看来。 逢着五弦琴绣袋，宜春院里按歌回。 巡吹慢遍不相和，暗数看谁曲校多。 明日梨花园里见，先须逐得内家歌。 黄金合里盛红雪，重结香罗四出花。 一一傍边书敕字，中官送与大臣家。 未明东上阁门开，排仗声从后殿来。 阿监两边相对立，遥闻索马一时回。 宫人早起笑相呼，不识阶前扫地夫。 乞与金钱争借问，外头还似此间无。 小随阿姊学吹笙，见好君王赐与名。 夜拂玉床朝把镜，黄金殿外不教行。 日高殿里有香烟，万岁声长动九天。 妃子院中初降诞，内人争乞洗儿钱。 宫花不共外花同，正月长生一半红。 供御樱桃看守别，直无鸦鹊到园中。 殿前铺设两边楼，寒食宫人步打球。 一半走来争跪拜，上棚先谢得头筹。 太仪前日暖房来，嘱向朝阳乞药栽。 敕赐一窠红踯躅，谢恩未了奏花开。 御前新赐紫罗襦，步步金阶上软舆。 宫局总来为喜乐，院中新拜内尚书。 鹦鹉谁教转舌关，内人手里养来奸。 语多更觉承恩泽，数对君王忆陇山。 分朋闲坐赌樱桃，收却投壶玉腕劳。 各把沈香双陆子，局中斗累阿谁高。 禁寺红楼内里通，笙歌引驾夹城东。 裹头宫监堂前立，手把牙鞘竹弹弓。 春风院院落花堆，金锁生衣掣不开。 更筑歌台起妆殿，明朝先进画图来。 舞来汗湿罗衣彻，楼上人扶下玉梯。 归到院中重洗面，金花盆里泼银泥。 宿妆残粉未明天，总立昭阳花树边。 寒食内人长白打，库中先散与金钱。 众中偏得君王笑，偷把金箱笔砚开。 书破红蛮隔子上，旋推当直美人来。 教遍宫娥唱遍词，暗中头白没人知。 楼中日日歌声好，不问从初学阿谁。 青楼小妇砑裙长，总被抄名入教坊。 春设殿前多队舞，朋头各自请衣裳。 水中芹叶土中花，拾得还将避众家。 总待别人般数尽，袖中拈出郁金芽。 玉箫改调筝移柱，催换红罗绣舞筵。 未戴柘枝花帽子，两行宫监在帘前。 窗窗户户院相当，总有珠帘玳瑁床。 虽道君王不来宿，帐中长是炷牙香。 雨入珠帘满殿凉，避风新出玉盆汤。 内人恐要秋衣着，不住熏笼换好香。 金吾除夜进傩名，画袴朱衣四队行。 院院烧灯如白日，沈香火底坐吹笙。 树头树底觅残红，一片西飞一片东。 自是桃花贪结子，错教人恨五更风。 金殿当头紫阁重，仙人掌上玉芙蓉。 太平天子朝迎日，五色云车驾六龙。 鸳鸯瓦上瞥然声，昼寝宫娥梦里惊。 元是我王金弹子，海棠花下打流莺。 忽地金舆向月陂，内人接著便相随。 却回龙武军前过，当处教开卧鸭池。 画作天河刻作牛，玉梭金镊采桥头。 每年宫里穿针夜，敕赐诸亲乞巧楼。 春来睡困不梳头，懒逐君王苑北游。 暂向玉花阶上坐，簸钱赢得两三筹。 步行送入长门里，不许来辞旧院花。 只恐他时身到此，乞恩求赦放还家。 缣罗不著索轻容，对面教人染退红。 衫子成来一遍出，明朝半片在园中。 弹棋玉指两参差，背局临虚斗著危。 先打角头红子落，上三金字半边垂。 后宫宫女无多少，尽向园中笑一团。 舞蝶落花相觅著，春风共语亦应难。 宛转黄金白柄长，青荷叶子画鸳鸯。 把来不是呈新样，欲进微风到御床。 供御香方加减频，水沈山麝每回新。 内中不许相传出，已被医家写与人。 药童食后送云浆，高殿无风扇少凉。 每到日中重掠鬓，衩衣骑马绕宫廊。
```

[宋] 岳珂 《满江红·小院深深》
```
小院深深， 悄镇日、阴晴无据。
```
```
春未足，闺愁难寄， 琴心谁与? 曲径穿花寻蛱蝶， 虚阑傍日教鹦鹉。 笑十三杨柳女儿腰， 东风舞。 云外月，风前絮。 情与情，长如许。 想绮窗今夜， 为谁凝伫? 洛浦梦回留珮客， 秦楼声断吹箫侣。 正黄昏时候杏花寒， 廉纤雨。
```

[宋] 秦观 《行香子·树绕村庄》
```
树绕村庄， 水满陂塘。
```
```
倚东风、豪兴徜徉。 小园几许， 收尽春光。 有桃花红，李花白， 菜花黄。 远远围墙， 隐隐茅堂。 飏青旗、流水桥旁。 偶然乘兴， 步过东冈。 正莺儿啼， 燕儿舞，蝶儿忙。
```

[宋] 姜夔 《月下笛·与客携壶》
```
与客携壶，梅花过了，夜来风雨。幽禽自语。啄香心、度墙去。春衣都是柔荑翦，尚沾惹、残茸半缕。怅玉钿似扫，朱门深闭，再见无路。 凝伫。曾游处。但系马垂杨，认郎鹦鹉。扬州梦觉，彩云飞过何许。多情须倩梁间燕，问吟袖、弓腰在否。怎知道，误了人，年少自恁虚度。
```

[先秦] 屈原 《九歌之六 少司命》
```
秋兰兮麋芜，① 罗生兮堂下。
```
```
绿叶兮素华，② 芳菲菲兮袭予。③ 夫人自有兮美子，④ 荪何以兮愁苦？⑤ 秋兰兮青青，⑥ 绿叶兮紫茎。 满堂兮美人，⑦ 忽独与余兮目成。⑧ 入不言兮出不辞， 乘回风兮载云旗。 悲莫悲兮生别离， 乐莫乐兮新相知。 荷衣兮蕙带， 儵而来兮忽而逝。⑨ 夕宿兮帝郊， 君谁须兮云之际？⑩ 与女沐兮咸池，⑾ 晞女发兮阳之阿。⑿ 望美人兮未来，⒀ 临风怳兮浩歌。⒁ 孔盖兮翠旍，⒂ 登九天兮抚彗星。⒃ 竦长剑兮拥幼艾，⒄ 荪独宜兮为民正。⒅
```

[明] 戚继光 《望阙台》
```
十年驱驰海色寒，孤臣于此望宸銮。 繁霜尽是心头血，洒向千峰秋叶丹。
```

[明] 徐祯卿 《徐姬诗》
```
绕廊吟罢杨花句，欲觅杨花树已空。 日暮街头春雪散，杜鹃无力泣东风。
```

[明] 朱成泳 《上邪》
```
上邪！我欲与君相知，永久无休期。 马生角，慈乌头白，天柱折，地维缺，华岳兀，天地无日
```
```
月，乃敢与君绝。
```

[现代] 毛泽东 《减字木兰花·经长沙忆往》
```
四五十年，风雨如晦不重见。 过眼飞云，横竖茫茫一线天。
```
```
休要夸口，豪杰劫后是民愿。 海天环顾，一路走来一路烟。
```

[清] 龚自珍 《丑奴儿·沉思十五年中事》
```
沉思十五年中事，才也纵横，泪也纵横，双负箫心与剑名。 春来没个关心梦，自忏飘零，不信飘零，请看床头金字经。
```

[唐] 王昌龄 《塞下曲·饮马渡秋水》
```
饮马渡秋水，水寒风似刀。 平沙日未没，黯黯见临洮。
```
```
昔日长城战，咸言意气高。 黄尘足今古，白骨乱蓬蒿。
```

[唐] 杜甫 《梦李白二首·其一》
```
死别已吞声，生别常恻恻。江南瘴疠地，逐客无消息。 故人入我梦，明我长相忆。恐非平生魂，路远不可测。
```
```
魂来枫叶青，魂返关塞黑。君今在罗网，何以有羽翼。 落月满屋梁，犹疑照颜色。水深波浪阔，无使蛟龙得。
```

[唐] 李颀 《送陈章甫》
```
四月南风大麦黄，枣花未落桐叶长。 青山朝别暮还见，嘶马出门思旧乡。
```
```
陈侯立身何坦荡，虬须虎眉仍大颡。 腹中贮书一万卷，不肯低头在草莽。 东门酤酒饮我曹，心轻万事如鸿毛。 醉卧不知白日暮，有时空望孤云高。 长河浪头连天黑，津口停舟渡不得。 郑国游人未及家，洛阳行子空叹息。 闻道故林相识多，罢官昨日今如何。
```

[唐] 王维 《西施咏》
```
艳色天下重，西施宁久微。 朝为越溪女，暮作吴宫妃。
```
```
贱日岂殊众，贵来方悟稀。 邀人傅香粉，不自著罗衣。 君宠益娇态，君怜无是非。 当时浣纱伴，莫得同车归。 持谢邻家子，效颦安可希。
```

[唐] 张九龄 《感遇》
```
江南有丹橘，经冬犹绿林。 岂伊地气暖？自有岁寒心。
```
```
可以荐嘉客，奈何阻重深。 运命惟所遇，循环不可寻。 徒言树桃李，此木岂无阴？
```

[唐] 柳宗元 《晨诣超师院读禅经》
```
汲井漱寒齿，清心拂尘服。 闲持贝叶书，步出东斋读。
```
```
真源了无取，妄迹世所逐。 遗言冀可冥，缮性何由熟。 道人庭宇静，苔色连深竹。 日出雾露馀，青松如膏沐。 澹然离言说，悟悦心自足。
```

[宋] 范仲淹 《武夷茶歌》
```
年年春自东南来，建溪先暖冰微开。 溪边奇茗冠天下，武夷仙人从古栽。
```

[宋] 陆游 《剑门道中遇微雨》
```
衣上征尘杂酒痕，远游无处不消魂。 此身合是诗人未？细雨骑驴入剑门。
```

[唐] 聂夷中 《咏田家》
```
二月卖新丝，五月粜新谷。 医得眼前疮，剜却心头肉。
```
```
我愿君王心，化作光明烛。 不照绮罗筵，只照逃亡屋。
```

[唐] 杜荀鹤 《送人游吴》
```
君到姑苏见，人家尽枕河。 古宫闲地少，水巷小桥多。
```
```
夜市卖菱藕，春船载绮罗。 遥知未眠月，乡思在渔歌。
```

[唐] 王昌龄 《咏浣纱溪》
```
钱塘江上是谁家，江上女儿全胜花。 吴王在时不得出，今日公然来浣纱。
```

[唐] 刘禹锡 《浪淘沙》
```
流水淘沙不暂停，前波未灭后波生。 令人忽忆潇湘渚，回暗迎神三两声。
```

[宋] 王安石 《孤桐》
```
天质自森森，孤高几百寻。 凌霄不屈己，得地本虚心。
```
```
岁老根弥壮，阳骄叶更阴。 明时思解愠，愿斫五弦琴。
```

[南北朝] 民歌 《采桑度》
```
蚕生春三月，春桑正含绿。 女儿采春桑，歌吹当春曲。
```
```
冶游采桑女，尽有芳春色。 姿容应春媚，粉黛不加饰。 系条采春桑，采叶何纷纷。 采桑不装钩，牵坏紫罗裙。 语欢稍养蚕，一头养百塸。 奈当黑瘦尽，桑叶常不周。 春月采桑时，林下与欢俱。 养蚕不满百，那得罗绣襦。 采桑盛阳月，绿叶何翩翩。 攀条上树表，牵坏紫罗裙。 伪蚕化作茧，烂熳不成丝。 徒劳无所获，养蚕持底为？
```

[唐] 王昌龄 《送郭司仓》
```
映门淮水绿，留骑主人心。明月随良椽，春潮夜夜深。
```

[唐] 孟浩然 《送朱大入秦》
```
游人五陵去，宝剑值千金。分手脱相赠，平生一片心。
```

[唐] 耿玮 《秋日》
```
返照入闾巷，忧来谁共语? 古道少人行，秋风动禾黍。
```

[唐] 苏廷 《汾上惊秋》
```
北风吹白云，万里渡河汾。 心绪逢摇落，秋声不可闻。
```

[唐] 朱放 《题竹林寺》
```
岁月人间促，烟霞此地多。 殷勤竹林寺，更得几回过。
```

[宋] 王安石 《春夜》
```
金炉香烬漏声残，剪剪轻风阵阵寒。 春色恼人眠不得，月移花影上栏杆。
```

[宋] 苏轼 《上元侍宴》
```
淡月疏星绕建章，仙风吹下御炉香。 侍臣鹄立通明殿，一朵红云捧玉皇。
```

[宋] 郑会 《题邸间壁》
```
荼糜香梦怯春寒，翠掩重门燕子闲。 敲断玉钗红烛冷，计程应说到常山。
```

[宋] 王禹偁 《清明》
```
无花无酒过清明，兴味萧然似野僧。 昨日邻家乞新火，晓窗分与读书灯。
```

[唐] 高蟾 《上高侍郎》
```
天上碧桃和露种，日边红杏倚云栽。 芙蓉生在秋江上，不向东南怨未开。
```

[唐] 韦应物 《淮上喜会梁川故友》
```
江汉曾为客，相逢每醉还。 浮云一别后，流水十年间。
```
```
欢笑情如旧，萧疏鬓已斑。 何因北归去，淮上对秋山。
```

[唐] 宋之问 《度大庾岭》
```
度岭方辞国，停轺一望家。 魂随南翥鸟，泪尽北枝花。
```
```
山雨初含霁，江云欲变霞。 但令归有日，不敢恨长沙。
```

[唐] 祖咏 《望蓟门》
```
燕台一望客心惊，笳鼓喧喧汉将营。 万里寒光生积雪，三边曙色动危旌。
```
```
沙场烽火连胡月，海畔云山拥蓟城。 少小虽非投笔吏，论功还欲请长缨。
```

[宋] 徐元杰 《湖上》
```
花开红树乱莺啼，草长平湖白鹭飞。 风日晴和人意好，夕阳箫鼓几船归。
```

[宋] 刘克庄 《莺梭》
```
掷柳迁乔太有情，交交时作弄机声。 洛阳三月花如锦，多少工夫织得成。
```

[宋] 苏轼 《守岁诗》
```
欲知垂岁尽，有似赴壑蛇，修鳞半已没，去意谁能遮？况欲系其尾，虽勤知奈何！儿童强不食，相守应欢哗。晨鸡旦勿鸣，更鼓畏添过。坐久灯烬落，起看北斗斜。明年岂无年，心事恐蹉跎。努力尽今夕，少年犹可夸。
```

[宋] 杨万里 《初夏睡起》
```
梅子流酸溅齿牙，芭蕉分绿上窗纱。 日长睡起无情思，闲看儿童捉柳花。
```

[唐] 杜甫 《恨别》
```
洛城一别四千里，胡骑长驱五六年。 草木变衰行剑外，兵戈阻绝老江边。
```
```
思家步月清宵立，忆弟看云白日眠。 闻道河阳近乘胜，司徒急为破幽燕。
```

[唐] 贾岛 《忆江上吴处士》
```
闽国扬帆后，蟾蜍亏复圆。 秋风吹渭水，落叶满长安。
```
```
此地聚会夕，当时雷雨寒。 兰桡殊未返，消息海云端。
```

[唐] 韦庄 《忆昔》
```
昔年曾向五陵游，子夜歌清月满楼。 银烛树前长似昼，露桃花里不知秋。
```
```
西园公子名无忌，南国佳人号莫愁。 今日乱离俱是梦，夕阳唯见水东流。
```

[宋] 王安石 《雨过偶书》
```
霈然甘泽洗尘寰，南亩东郊共慰颜。 地望岁功还物外，天将生意与人间。
```
```
霁分星斗风雷静，凉入轩窗枕簟闲。 谁似浮云知进退，才成霖雨便归山。
```

[宋] 苏轼 《六月二十日夜渡海》
```
参横斗转欲三更，苦雨终风也解晴。 云散月明谁点缀，天容海色本澄清。
```
```
空余鲁叟乘桴意，粗识轩辕奏乐声。 九死南荒吾不恨，兹游奇绝冠平生。
```

[宋] 朱弁 《送春》
```
风烟节物眼中稀，三月人犹恋褚衣。 结就客愁云片段，唤回乡梦云霏微。
```
```
小桃山下花初见，弱柳沙头絮未飞。 把酒送春无别语，羡君才到便成归。
```

[宋] 陈与义 《伤春》
```
庙堂无计可平戎，坐使甘泉照夕峰。 初怪上都闻战马，岂知穷海看飞龙。
```
```
孤臣霜发三千丈，每岁烟花一万重。 稍喜长沙向延阁，疲兵敢犯犬羊锋。
```

[宋] 范成大 《初归石湖》
```
晓雾朝暾绀碧烘，横塘西岸越城东。 行人半出稻花上，宿鹭孤明菱叶中。
```
```
信脚自能知旧路，惊心时复认邻翁。 当时手种斜桥柳，无数鸣蜩翠扫空。
```

[清] 曹雪芹 《西施》
```
一代倾城逐浪花，吴宫空自忆儿家。 效颦莫笑东村女，头白溪边尚浣纱。
```

[唐] 刘禹锡 《浪淘沙》
```
日照澄州江雾开，淘金女伴满江隈。 美人首饰侯王印，尽是沙中浪底来。
```

[唐] 杜光庭 《富贵曲》
```
美人梳洗时，满头间珠翠。 岂知两片云，戴却几乡税。
```

[唐] 张籍 《野老歌》
```
老农家贫在山住，耕种山田三四亩。 苗疏税多不得食，输入官仓化为土。
```
```
岁暮锄犁傍空室，呼儿登山收橡实。 西江贾客珠百斛，船中养犬长食肉。
```

[宋] 范成大 《田家》
```
昼出耘田夜织麻，村庄儿女各当家。 童孙未解供耕织，也傍桑阴学种瓜。
```

[宋] 郑思肖 《春日登城》
```
城头啼鸟隔花鸣，城外游人傍水行。 遥认孤帆何处去，柳塘烟重不分明。
```

[明] 边贡 《嫦娥》
```
月宫清冷桂团团，岁岁花开只自攀。 共在人间说天上，不知天上忆人间。
```

[唐] 岑参 《山房春事》
```
梁园日暮乱飞鸦，极目萧条三两家。 庭树不知人去尽，春来还发旧时花。
```

[唐] 王维 《送綦毋潜落第还乡》
```
圣代无隐者，英灵尽来归。 遂令东山客，不得顾采薇。
```
```
既至金门远，孰云吾道非？ 江淮度寒食，京洛缝春衣。 置酒长安道，同心与我逢。 行当浮桂棹，未几拂荆扉。 远树带行客，孤城当落晖。 吾谋适不用，勿谓知音稀。
```

[秦] 秦无名氏 《三秦民谣》
```
武功太白，去天三百。孤云两角，去天一握。 山水险阻，黄金子午。蛇盘鸟栊，势与天通。
```

[汉] 汉无名氏 《十五从军行》
```
十五从军行，八十始得归。(从军 一作：征) 道逢乡里人，家中有阿谁？
```
```
遥望是君家，松柏冢累累。 兔从狗窦入，雉从梁上飞。 中庭生旅谷，井上生旅葵。 舂谷持作饭，采葵持作羹。 羹饭一时熟，不知贻阿谁。 出门东向望，泪落沾我衣。
```

[魏晋] 曹植 《野田黄雀行》
```
高树多悲风，海水扬其波。 利剑不在掌，结友何须多？
```
```
不见篱间雀，见鹞自投罗。 罗家得雀喜，少年见雀悲。 拔剑捎罗网，黄雀得飞飞。 飞飞摩苍天，来下谢少年。
```

[南北朝] 吴均 《山中杂诗》
```
山际见来烟，竹中窥落日。 鸟向檐上飞，云从窗里出。
```

[宋] 杨万里 《春晴怀故园海棠》
```
故园今日海棠开，梦入江西锦绣堆。 万物皆春人独老，一年过社燕方回。
```
```
似青似白天浓淡，欲堕还飞絮往来。 无那风光餐不得，遣诗招入翠琼杯。
```

[宋] 程颢 《题淮南寺》
```
南去北来休便休，白苹吹尽楚江秋。 道人不是悲秋客，一任晚山相对愁。
```

[宋] 程颢 《秋月》
```
清溪流过碧山头，空水澄鲜一色秋。 隔断红尘三十里，白云红叶两悠悠。
```

[宋] 杨朴 《七夕》
```
未会牵牛意若何，须邀织女织金梭。 年年乞与人间巧，不道人间巧已多。
```

[宋] 朱熹 《泛舟》
```
昨夜江边春水生，艨艟巨舰一毛轻。 向来枉费推移力，此日中流自在行。
```

[宋] 林稹 《冷泉亭》
```
一泓清可沁诗脾，冷暖年来只自知。 流出西湖载歌舞，回头不似在山时。
```

[宋] 杜耒 《寒夜》
```
寒夜客来茶当酒，竹炉汤沸火初红。 寻常一样窗前月，才有梅花便不同。
```

[宋] 王淇 《梅》
```
不受尘埃半点侵，竹篱茅舍自甘心。 只因误识林和靖，惹得诗人说到今。
```

[唐] 钱起 《归雁》
```
潇湘何事等闲回，水碧沙明两岸苔。 二十五弦弹夜月，不胜清怨却飞来。
```

[唐] 杜甫 《和贾舍人早朝》
```
五夜漏声催晓箭，九重春色醉仙桃。 旌旗日暖龙蛇动，宫殿风微燕雀高。
```
```
朝罢香烟携满袖，诗成珠玉在挥毫。 欲知世掌丝纶美，池上于今有凤毛。
```

[宋] 赵鼎 《寒食书事》
```
寂寞柴门村落里，也教插柳记年华。 禁烟不到粤人国，上冢亦携庞老家。
```
```
汉寝唐陵无麦饭，山溪野径有梨花。 一樽径籍青苔卧，莫管城头奏暮笳。
```

[宋] 黄庭坚 《清明》
```
佳节清明桃李笑，野田荒冢只生愁。 雷惊天地龙蛇蛰，雨足郊原草木柔。
```
```
人乞祭余骄妾妇，士甘焚死不公侯。 贤愚千载知谁是，满眼蓬蒿共一丘。
```

[宋] 李纲 《病牛》
```
耕犁千亩实千箱，力尽筋疲谁复伤？ 但得众生皆得饱，不辞羸病卧残阳。
```

[唐] 王维 《菩提寺私成口号》
```
万户伤心生野烟，百僚何日更朝天。 秋槐叶落空宫里，凝碧池头奏管弦。
```

[隋]  《忆江南·天上月》
```
天上月，遥望似一团银。夜久更阑风渐紧，为奴吹散月边云，照见负心人。
```

[隋]  《菩萨蛮·枕前发尽千般愿：要休且待青山烂》
```
枕前发尽千般愿，要休且待青山烂。 水面上秤锤浮，直待黄河彻底枯。
```
```
白日参辰现，北斗回南面。 休即未能休，且待三更见日头。
```

[唐] 杜甫 《百忧集行》
```
忆年十五心尚孩，健如黄犊走复来。庭前八月梨枣熟， 一日上树能千回。即今倏忽已五十，坐卧只多少行立。
```
```
强将笑语供主人，悲见生涯百忧集。入门依旧四壁空， 老妻睹我颜色同。痴儿未知父子礼，叫怒索饭啼门东。
```

[唐] 李白 《长门怨》
```
天回北斗挂西楼，金屋无人萤火流。 月光欲到长门殿，别作深宫一段愁。
```
```
桂殿长愁不记春，黄金四屋起秋尘。 夜悬明镜青天上，独照长门宫里人。
```

[先秦] 屈原 《九章之三 哀郢》
```
皇天之不纯命兮，何百姓之震愆？ 民离散而相失兮，方仲春而东迁。
```
```
去故都而就远兮，遵江夏以流亡。 出国门而轸怀兮，申之吾以行。 发郢都而去闾兮，怊荒忽其焉极！ 楫齐杨以容与兮，哀见君而不再得。 望长楸而太息兮，涕淫淫其若霰， 过夏首而西浮兮，顾龙门而不见， 心蝉媛而伤怀兮，眇不知其所， 顺风波以从流兮，焉洋洋而为客。 凌阳侯之汜滥兮，忽翱翔之焉薄， 心絓结而不解兮，思蹇产而不释。 将运舟而下浮兮，上洞庭而下江， 去终古之所居兮，今逍遥而来东， 羌灵魂之欲归兮，何须臾之忘反？ 背夏浦而西思兮，哀故都之日远， 登大坟而远望兮，聊以舒吾忧心， 哀州土之平乐兮，悲江介之遗风， 当陵阳之焉至兮，淼南渡之焉如？ 曾不知夏之为丘兮，孰两东门之可芜！ 心不怡之长久兮，忧与愁其相接， 惟郢路之辽远兮，江与夏之不可涉。 忽若去不信兮，至今九年而不复。 惨郁郁而不通兮，蹇侘傺而含戚。 外承欢之汋约兮，谌荏弱而维持， 忠湛湛而愿进兮，妒被离而鄣之。 尧舜之抗行兮，嘹杳杳而薄天， 众谗人之嫉妒兮，被以不慈之伪名， 憎愠论之修美兮，好夫人之慷慨。 众蹀而日进兮，美超远而逾迈。 乱曰：曼余目以流观兮，冀一反之何时？ 鸟飞反故乡兮，狐死必首丘。 信非吾罪而弃逐兮，何日夜而忘之！
```

[唐] 杜甫 《独立》
```
空外一鸷鸟，河间双白鸥。 飘飖搏击便，容易往来游。
```
```
草露亦多湿，蛛丝仍未收。 天机近人事，独立万端忧。
```

[先秦] 诗经 《东山》
```
我徂东山，慆慆不归。我来自东，零雨其濛。 我东曰归，我心西悲。制彼裳衣，勿士行枚。
```
```
蜎蜎者蠋，烝在桑野。敦彼独宿，亦在车下。 我徂东山，慆慆不归。我来自东，零雨其濛。 果臝之实，亦施于宇。伊威在室，蠨蛸在户。 町畽鹿场，熠耀宵行。不可畏也，伊可怀也。 我徂东山，慆慆不归。我来自东，零雨其濛。 鹳鸣于垤，妇叹于室。洒扫穹窒，我征聿至。 有敦瓜苦，烝在栗薪。自我不见，于今三年。 我徂东山，慆慆不归。我来自东，零雨其濛。 仓庚于飞，熠耀其羽。之子于归，皇驳其马。 亲结其缡，九十其仪。其新孔嘉，其旧如之何？
```

[宋] 辛弃疾 《满江红·敲碎离愁》
```
敲碎离愁，纱窗外、风摇翠竹。人去后、吹箫声断，倚楼人独。满眼不堪三月暮，举头已觉千山绿。但试将、一纸寄来书，从头读。 相思字，空盈幅。相思意，何时足。滴罗襟点点，泪珠盈掬。芳草不迷行客路，垂杨只碍离人目。最苦是、立尽月黄昏，栏干曲。
```

[唐] 王维 《文杏馆》
```
文杏裁为梁，香茅结为宇。不知栋里云，去作人间雨。
```

[唐] 王维 《栾家濑》
```
飒飒秋雨中，浅浅石溜泻。 跳波自相溅，白鹭惊复下。
```

[元] 元好问 《壬辰十二月车驾东狩后即事》
```
惨澹龙蛇日斗争，干戈直欲尽生灵。 高原出水山河改，战地风来草木腥。
```
```
精卫有冤填瀚海，包胥无泪哭秦庭。 并州豪杰知谁在，莫拟分军下井陉。
```

[先秦] 伯夷 《采薇歌》
```
登彼西山兮采其薇矣。 以暴易暴兮不知其非矣。
```
```
神农虞夏忽焉没兮。 我适安归矣。 吁嗟徂兮命之衰矣。
```

[先秦] 屈原 《九歌 大司命》
```
广开兮天门，纷吾乘兮玄云； 令飘风兮先驱，使涷[1]雨兮洒尘；
```
```
君回翔兮以下[2]，踰[3]空桑兮从女[4]； 纷总总兮九州，何寿夭兮在予[5]； 高飞兮安翔，乘清气兮御阴阳； 吾与君兮齐速，导帝之兮九坑[6]； 灵衣兮被被[7]，玉佩兮陆离； 一阴兮一阳，众莫知兮余所为⑻； 折疏麻兮瑶华[9]，将以遗[10]兮离居； 老冉冉兮既极，不寖[11]近兮愈疏； 乘龙兮辚辚，高驰兮冲天[12]； 结桂枝兮延伫，羌愈思兮愁人； 愁人兮奈何，愿若今兮无亏[13]； 固人命兮有当，孰离合兮何为[14]？
```

[先秦] 屈原 《九歌 东皇太一》
```
吉日兮辰良，穆将愉兮上皇； 抚长剑兮玉珥，璆[1]锵鸣兮琳琅；
```
```
瑶席兮玉瑱[2]，盍将把兮琼芳； 蕙肴蒸兮兰藉[3]，莫桂酒兮椒浆； 扬枹[4]兮拊鼓，疏缓节兮安歌； 陈竽瑟兮浩倡； 灵偃蹇兮姣服，芳菲菲兮满堂； 五音兮繁会，君欣欣兮乐康。
```

[先秦] 诗经 《白驹》
```
皎皎白驹，食我场苗。 絷之维之，以永今朝。
```
```
所谓伊人，於焉逍遥。 皎皎白驹，食我场藿。 絷之维之，以永今夕。 所谓伊人，於焉嘉客。 皎皎白驹，贲然来思。 尔公尔侯，逸豫无期。 慎尔优游，勉尔遁思。 皎皎白驹，在彼空谷。 生刍一束，其人如玉。 毋金玉尔音，而有遐心。
```

[先秦] 诗经 《宾之初筵》
```
宾之初筵，左右秩秩，笾豆有楚，殽核维旅。 酒既和旨，饮酒孔偕，钟鼓既设，举酬逸逸。
```
```
大侯既抗，弓矢斯张，射夫既同，献尔发功。 发彼有的，以祈尔爵。 籥舞笙鼓，乐既和奏，烝衎烈祖，以洽白礼。 百礼既至，有壬有林，锡尔纯嘏，子孙其湛。 其湛曰乐，各奏尔能，宾载手仇，室人入又。 酌彼康爵，以奏尔时。 宾之初筵，温闻其恭，其未醉止，威仪反反。 曰既醉止，威仪幡幡，舍其坐迁，屡舞僊僊。 其未醉止，威仪抑抑，曰醉既止，威仪怭怭。 是曰既醉，不知其秩。 宾既醉止，载号载呶，乱我笾豆，屡舞僛僛。 是曰既醉，不知其邮，侧弁其俄，屡舞傞傞。 既醉而出，并受其福，醉而不出，是谓伐德。 饮酒孔嘉，维其令仪。 凡此饮酒，或醉或否，既立之监，或佐之史。 彼醉不臧，不醉反耻，式勿从谓，无俾大怠。 匪言勿言，匪由勿语，由醉之言，俾出童羖。 三爵不识，矧敢多又。
```

[先秦] 诗经 《采葛》
```
彼采葛兮，一日不见，如三月兮！ 彼采萧兮，一日不见，如三秋兮！
```
```
彼采艾兮，一日不见，如三岁兮！
```

[先秦] 诗经 《采菽》
```
采菽采菽，筐之莒之。君子来朝，何锡予之？ 虽无予之？路车乘马。又何予之？玄衮及黼。 觱沸槛泉，言采其芹。君子来朝，言观其旂。 其旂淠淠，鸾声嘒嘒。载骖载驷，君子所届。
```
```
赤芾在股，邪幅在下。彼交匪纾，天子所予。 乐只君子，天子命之。乐只君子，福禄申之。 维柞之枝，其叶蓬蓬。乐只君子，殿天子之邦。 乐只君子，万福攸同。平平左右，亦是率从。 汎汎杨舟，绋纚维之。乐只君子，天子葵之。 乐只君子，福禄膍之。优哉游哉，亦是戾矣。
```

[先秦] 诗经 《车舝》
```
间关车之舝兮，思娈季女逝兮。 匪饥匪渴，德音来括，虽无好友，式燕且喜。
```
```
依彼平林，有集维鷮，辰彼硕女，令德来教。 式燕且誉，好尔无射。 虽无旨酒，式饮庶几，虽无佳殽，式食庶几。 虽无德与女，式歌且舞。 陴彼高冈，析其柞薪，析其柞薪，其叶湑兮。 鲜我觏尔，我心写兮。 高山仰止，景行行之，四牡騑騑，六辔如琴。 觏尔新昏，以慰我心。
```

[先秦] 诗经 《大明》
```
明明在下，赫赫在上。天难忱斯，不易维王。 天位殷适，使不挟四方。 挚仲氏任，自彼殷商，来嫁于周，曰嫔于京。 乃及王季，维德之行，大任有身，生此文王。
```
```
维此文王，小心翼翼。昭事上帝，聿怀多福。 厥德不回，以受方国。 天监在下，有命既集。文王初载，天作之合。 在洽之阳，在渭之涘。 文王嘉止，大邦有子。大邦有子，伣天之妹。 文定厥祥，亲迎于渭。造舟为梁，不显其光。 有命自天，命此文王。于周于京。 缵女维莘，长子维行，笃生武王。 保右命尔，燮伐大商。 殷商之旅，其会如林。 矢于牧野。维予侯兴。 上帝临女，无贰尔心。 牧野洋洋，檀车煌煌，驷騵彭彭。 维师尚父，时维鹰扬。 凉彼武王，肆伐大商，会朝清明。
```

[先秦] 诗经 《东方未明》
```
东方未明，颠倒衣裳。颠之倒之，自公召之。 东方未晞，颠倒裳衣。颠之倒之，自公令之。
```
```
折柳樊圃，狂夫瞿瞿。不能辰夜，不夙则莫。
```

[先秦] 诗经 《伐木》
```
伐木丁丁，鸟鸣嘤嘤，出自幽谷，迁于乔木。 嘤其鸣矣，求其友声，相彼鸟矣，犹求友声。
```
```
矧伊人矣，不求友生，神之听之，终和且平。 伐木许许，酾酒有藇，既有肥羜，以速诸父。 宁适不来，微我弗顾，於粲洒扫，陈馈八簋。 既有肥牡，以速诸舅，宁适不来，微我有咎。 伐木于阪，酾酒有衍，笾豆有践，兄弟无远。 民之失德，乾餱以愆，有酒湑我，无酒酤我。 坎坎鼓我，蹲蹲舞我，迨我暇矣，饮此湑矣。
```

[先秦] 诗经 《葛覃》
```
葛之覃兮，施于中谷，维叶萋萋。 黄鸟于飞，集于灌木，其鸣喈喈。
```
```
葛之覃兮，施于中谷，维叶莫莫。 是刈是濩[1]，为絺[2]为绤[3]，服之无斁[4]。 言告师氏，言告言归。 薄污我私，薄浣我衣。 害浣害否？归宁父母。
```

[先秦] 诗经 《狡童》
```
彼狡童兮，不与我言兮。 维子之故，使我不能餐兮。
```
```
彼狡童兮，不与我食兮。 维子之故，使我不能息兮。
```

[先秦] 诗经 《樛木》
```
南有樛[1]木，葛藟[2]累之。 乐只君子，福履绥之。
```
```
南有樛[1]木，葛藟[2]荒之。 乐只君子，福履将之。 南有樛[1]木，葛藟[2]萦之。 乐只君子，福履成之。
```

[先秦] 诗经 《君子偕老》
```
君子偕老，副笄六珈。 委委佗佗，如山如河，象服是宜。
```
```
子之不淑，云如之何？ 玼[1]兮玼兮，其之翟也。鬒[2]发如云，不屑髢[3]也； 玉之瑱[4]也，象之揥[5]也，扬且之皙也。 胡然而天也？胡然而帝也？ 瑳[6]兮瑳兮，其之展也，蒙彼绉絺[7]，是绁袢也。 子之清扬，扬且之颜也。 展如之人兮，邦之媛也！
```

[先秦] 诗经 《蓼莪》
```
蓼蓼者莪，匪莪伊蒿。 哀哀父母，生我劬劳。
```
```
蓼蓼者莪，匪莪伊蔚。 哀哀父母，生我劳瘁。 瓶之罄矣，维罍之耻。 鲜民之生，不如死之久矣。 无父何怙，无母何恃。 出则衔恤，入则靡至。 父兮生我，母兮鞠我。 拊我畜我，长我育我。 顾我复我，出入腹我。 欲报之德，昊天罔极。 南山烈烈，飘风发发。 民莫不榖，我独何害。 南山律律，飘风弗弗。 民莫不谷，我独不卒。
```

[先秦] 诗经 《蓼萧》
```
蓼彼萧斯，零露湑兮。 既见君子，我心写兮。
```
```
燕笑语兮，是以有誉处兮。 蓼彼萧斯，零露瀼瀼。 既见君子，为龙为光。 其德不爽，寿考不忘。 蓼彼萧斯，零露泥泥。 既见君子，孔燕岂弟。 宜兄宜弟，令德寿岂。 蓼彼萧兮，零露浓浓。 既见君子，鞗革忡忡。 和鸾雝雝，万福攸同。
```

[先秦] 诗经 《绵》
```
绵绵瓜瓞。 民之初生，自土沮漆。
```
```
古公亶父，陶复陶穴，未有家室。 古公亶父，来朝走马。 率溪水浒，至于岐下。 爰及姜女，聿来胥宇。 周原膴膴，堇荼如饴。 爰始爰谋，爰契我龟。 曰止曰时，筑室于兹。 迺慰迺止，迺左迺右。 迺疆迺理，迺宣迺亩。 自西徂东，周爰执事。 乃召司空，乃召司徒，俾立室家。 其绳则直，缩版以载，作庙翼翼。 捄之陾陾，度之薨薨。 筑之登登，削屡冯冯。 百堵皆兴，鼛鼓弗胜。 迺立皋门，皋门有伉。 迺立应门，应门将将。 迺立冢土，戎丑攸行。 肆不殄厥愠，亦不陨厥问。 柞棫拔矣，行道兑矣。 混夷帨矣，维其喙矣。 虞芮质厥成，文王蹶厥生。 予曰有疏附，予曰有先後。 予曰有奔奏，予曰有御侮。
```

[先秦] 诗经 《南山》
```
南山崔崔，雄狐绥绥。鲁道有荡，齐子由归。 既曰归止，曷又怀止？
```
```
葛屦五两，冠緌[1]双止。鲁道有荡，齐子庸止。 既曰庸止，曷又从止？ 兿[2]麻如之何？衡从其亩。 取妻如之何？必告父母。 既曰告止，曷又鞫止？ 析薪如之何？匪斧不克。 取妻如之何？匪媒不得。 既曰得止，曷又极止？
```

[先秦] 诗经 《泮水》
```
思乐泮水，薄采其芹。鲁侯戾止，言观其旂。 其旂茷茷，鸾声哕哕。无小无大，从公于迈。 思乐泮水，薄采其藻。鲁侯戾止，其马蹻蹻。 其马蹻蹻，其音昭昭。载色载笑，匪怒伊教。
```
```
思乐泮水，薄采其茆。鲁侯戾止，在泮饮酒。 既饮旨酒，永锡难老。顺彼长道，屈此群丑。 穆穆鲁侯，敬明其德。敬慎威仪，维民之则。 允文允武，昭假烈祖。靡有不孝，自求伊祜。 明明鲁侯，克明其德。既作泮宫，淮夷攸服。 矫矫虎臣，在泮献馘。淑问如皋陶，在泮献囚。 济济多士，克广德心。桓桓于征，狄彼东南。 烝烝皇皇，不吴不扬。不告于訩，在泮献功。 角弓其觩。束矢其搜。戎车孔博。徒御无斁。 既克淮夷，孔淑不逆。式固尔犹，淮夷卒获。 翩彼飞鸮，集于泮林。食我桑
```

[先秦] 诗经 《褰裳》
```
子惠思我，褰裳涉溱。 子不我思，岂无他人？狂童之狂也且！
```
```
子惠思我，褰裳涉洧。 子不我思，岂无他士？狂童之狂也且！
```

[先秦] 诗经 《权舆》
```
於我乎，夏屋渠渠。今也每食无馀。 于嗟乎，不承权舆。
```
```
於我乎，每食四簋。今也每食不饱。 于嗟乎，不承权舆。
```

[先秦] 诗经 《棠棣》
```
棠棣之华，鄂不韡韡，凡今之人，莫如兄弟。 死丧之威，兄弟孔怀，原隰裒矣，兄弟求矣。
```
```
脊令在原，兄弟急难，每有良朋，况也求叹。 兄弟阋于墙，外御其务，每有良朋，烝也无戎。 丧乱既平，既安且宁，虽有兄弟，不如友生。 傧尔笾豆，饮酒之饫，兄弟既具，和乐且孺。 妻子好合，如鼓琴瑟，兄弟既翕，和乐且湛。 宜尔家室，乐尔妻帑，是究是图，亶其然乎。
```

[先秦] 诗经 《芄兰》
```
芄兰之支，童子佩□[1]。虽则佩□[1]，能不我知？ 容兮遂兮，垂带悸兮。
```
```
芄兰之叶，童子佩韘[2]。虽则佩韘，能不我甲？ 容兮遂兮，垂带悸兮。
```

[先秦] 诗经 《我将》
```
我将我享，维羊维牛，维天其右之。 仪式刑文王之典，日靖四方。
```
```
伊嘏文王，既右飨之。 我其夙夜，畏天之威，于时保之。
```

[先秦] 诗经 《蟋蟀》
```
蟋蟀在堂， 岁聿[1]其莫[2]。
```
```
今我不乐， 日月其除[3]。 无已[4]大[5]康， 职[6]思其居[7]。 好乐无荒[8]， 良士瞿瞿[9]。 蟋蟀在堂， 岁聿其逝。 今我不乐， 日月其迈。 无已大康， 职思其外。 好乐无荒， 良士蹶蹶。 蟋蟀在堂， 役车其休。 今我不乐， 日月其慆[10]。 无已大康， 职思其忧。 好乐无荒， 良士休休。
```

[先秦] 诗经 《隰桑》
```
隰桑有阿，其叶有难，既见君子，其乐如何。 隰桑有阿，其叶有沃，既见君子，云何不乐。
```
```
隰桑有阿，其叶有幽，既见君子，德音孔胶。 心乎爱矣，遐不谓矣，中心藏之，何日忘之。
```

[先秦] 诗经 《相鼠》
```
相鼠有皮，人而无仪！人而无仪，不死何为？ 相鼠有齿，人而无止！人而无止[2]，不死何俟？
```
```
相鼠有体，人而无礼！人而无礼，胡不遄死？
```

[先秦] 诗经 《小星》
```
嘒[1]彼小星，三五在东。 肃肃宵征，夙夜在公。寔[2]命不同！
```
```
寔[1]彼小星，维参与昴。 肃肃宵征，抱衾与裯[3]。寔[2]命不犹！
```

[先秦] 诗经 《扬之水》
```
扬之水，白石凿凿。素衣朱襮[1]，从子于沃。 既见君子，云何不乐？
```
```
扬之水，白石皓皓。素衣朱绣，从子于鹄。 既见君子，云何其忧？ 扬之水，白石粼粼。我闻有命，不敢以告人。
```

[先秦] 诗经 《抑》
```
抑抑威仪，维德之隅。人亦有言，靡哲不愚。 庶人之愚，亦职维疾。哲人之愚，亦维斯戾。 无竞维人，四方其训之。有觉德行，四国顺之。 訏谟定命，远犹辰告。敬慎威仪，维民之则。
```
```
其在于今，兴迷乱于政。颠覆厥德，荒湛于酒。 女虽湛乐从，弗念厥绍。罔敷求先王，克共明刑。 肆皇天弗尚，如彼泉流，无沦胥以亡，夙兴夜寐。 洒扫庭内，维民之章。修尔车马，弓矢戎兵，用戒戎作，用逷蛮方。 质尔人民，谨尔侯度，用戒不虞。 慎尔出话，敬尔威仪，无不柔嘉。 白圭之玷，尚可磨也；斯言之玷，不可为也！ 无易由言，无曰苟矣，莫扪朕舌，言不可逝矣。 无言不仇，无德不报。惠于朋友，庶民小子。 子孙绳绳，万民靡不承。 视尔友君子，辑柔尔颜，不遐有愆。 相在尔室，尚不愧于屋漏。无曰不显，莫予云觏。 神之格思，不可度思，矧可射思！ 辟尔为德，俾臧俾嘉。淑慎尔止，不愆于仪。 不僭不贼，鲜不为则。投我以桃，报之以李。 彼童而角，实虹小子。 荏染柔木，言缗之丝。温温恭人，维德之基。 其维哲人，告之话言，顺德之行。 其维愚人，覆谓我僭。民各有心。 于乎小子，未知臧否。匪手携之，言示之事。 匪面命之，言提其耳。借曰未知，亦既抱子。 民之靡盈，谁夙知而莫成？ 昊天孔昭，我生靡乐。视尔梦梦，我心惨惨。 诲尔谆谆，听我藐藐。匪用为教，覆用为虐。 借曰未知，亦聿既耄。 于乎小子，告尔旧止。听用我谋，庶无大悔。 天方艰难，曰丧厥国。取譬不远，昊天不忒。 回遹其德，俾民大棘。
```

[先秦] 诗经 《雨无正》
```
浩浩昊天，不骏其德。 降丧饥馑，斩伐四国。
```
```
旻天疾威，弗虑弗图。 舍彼有罪，既伏其辜。 若此无罪，沦胥以铺。 周宗既灭，靡所止戾。 正大夫离居，莫知我勚。 三事大夫，莫肯夙夜。 邦君诸侯，莫肯朝夕。 庶曰式臧，覆出为恶。 如何昊天，辟言不信。 如彼行迈，则靡所臻。 凡百君子，各敬尔身。 胡不相畏，不畏于天。 戎成不退，饥成不遂。 曾我暬御，憯憯日瘁。 凡百君子，莫肯用讯。 听言则答，谮言则退。 哀哉不能言，匪舌是出，维躬是瘁。 哿矣能言，巧言如流，俾躬处休。 维曰于仕，孔棘且殆。 云不可使，得罪于天子。 亦云可使，怨及朋友。 谓尔迁于王都，曰予未有室家。 鼠思泣血，无言不疾。 昔尔出居，谁从作尔室。
```

[先秦] 诗经 《载驰》
```
载驰载驱，归唁卫侯。驱马悠悠，言至于漕。 大夫跋涉，我心则忧。
```
```
既不我嘉，不能旋反。视而不臧，我思不远。 既不我嘉，不能旋济。视而不臧，我思不閟[1]。 陟彼阿丘，言采其芒。女子善怀，亦各有行。 许人尤之，众樨且狂。 我行其野，芃芃[2]其麦。控于大邦，谁因谁极？ 大夫君子，无我有尤。百尔所思，不如我所之。
```

[先秦] 诗经 《烝民》
```
天生烝民，有物有则。民之秉彝，好是懿德。 天监有周，昭假于下。保兹天子，生仲山甫。 仲山甫之德，柔嘉维则。令仪令色。小心翼翼。 古训是式。威仪是力。天子是若，明命使赋。
```
```
王命仲山甫，式是百辟，缵戎祖考，王躬是保。 出纳王命，王之喉舌。赋政于外，四方爰发。 肃肃王命，仲山甫将之。邦国若否，仲山甫明之。 既明且哲，以保其身。夙夜匪解，以事一人。 人亦有言，柔则茹之，刚则吐之。 维仲山甫，柔亦不茹，刚亦不吐。 不侮矜寡，不畏强御。 人亦有言，德輶如毛，民鲜克举之。 我仪图之，维仲山甫举之。爱莫助之。 衮职有阙，维仲山甫补之。 仲山甫出祖。四牡业业。征夫捷捷，每怀靡及。 四牡彭彭，八鸾锵锵。王命仲山甫，城彼东方。 四牡骙骙，八鸾喈喈。仲山甫徂齐，式遄其归。 吉甫作诵，穆如清风。仲山甫永怀，以慰其心。
```

[先秦] 诗经 《竹竿》
```
籊籊[1]竹竿，以钓于淇。岂不尔思？远莫致之。 泉源在左，淇水在右。女子有行，远兄弟父母。
```
```
淇水在右，泉源在左。巧笑之瑳[2]，佩玉之傩。 淇水滺滺[3]，桧楫松舟。驾言出游，以写我忧。
```

[汉] 汉无名氏 《别诗》
```
良时不再至，离别在须臾。 屏营衢路侧，执手野踟蹰。
```
```
仰视浮云驰，奄忽互相逾。 风波一失所，各在天一隅。 长当从此别，且复立斯须。 欲因晨风发，送子以贱躯。 嘉会难再遇，三载为千秋。 临河濯长缨，念子怅悠悠。 远望悲风至，对酒不能酬。 行人怀往路，何以慰我愁。 独有盈觞酒，与子结绸缪。 携手上河梁，游子暮何之。 徘徊蹊路侧，悢悢不能辞。 行人难久留，各言长相思。 安知非日月，弦望自有时。 努力崇明德，皓首以为期。
```

[汉] 汉无名氏 《古歌》
```
秋风萧萧愁杀人， 出亦愁，
```
```
入亦愁。 座中何人， 谁不怀忧。 令我白头。 胡地多飚风， 树木何修修。 离家日趋远， 衣带日趋缓。 心思不能言， 肠中车轮转。
```

[汉] 汉无名氏 《古诗十九首》
```
东城高且长， 逶迤自相属。
```
```
回风动地起， 秋草萋已绿。 四时更变化， 岁暮一何速！ 晨风怀苦心， 蟋蟀伤局促。 荡涤放情志， 何为自结束！
```

[汉] 汉无名氏 《古诗十九首》
```
回车驾言迈， 悠悠涉长道。
```
```
四顾何茫茫， 东风摇百草。 所遇无故物， 焉得不速老。 盛衰各有时， 立身苦不早。 人生非金石， 岂能长寿考？ 奄忽随物化， 荣名以为宝。
```

[汉] 汉无名氏 《古诗十九首》
```
客从远方来，遗我一端绮。 相去万余里，故人心尚尔。
```
```
文采双鸳鸯，裁为合欢被。 著以长相思，缘以结不解。 以胶投漆中，谁能别离此？
```

[汉] 汉无名氏 《古诗十九首》
```
凛凛岁云暮， 蝼蛄夕鸣悲。
```
```
凉风率已厉， 游子寒无衣。 锦衾遗洛浦， 同袍与我违。 独宿累长夜， 梦想见容辉。 良人惟古欢， 枉驾惠前绥。 愿得常巧笑， 携手同车归。 既来不须臾， 又不处重闱。 亮无晨风翼， 焉能凌风飞？ 眄睐以适意， 引领遥相睎。 徙倚怀感伤， 垂涕沾双扉。
```

[汉] 汉无名氏 《古诗十九首》
```
孟冬寒气至， 北风何惨栗。
```
```
愁多知夜长， 仰观众星列。 三五明月满， 四五蟾兔缺。 客从远方来， 遗我一书札。 上言长相思， 下言久离别。 置书怀袖中， 三岁字不灭。 一心抱区区， 惧君不识察。
```

[汉] 汉无名氏 《古诗十九首》
```
明月何皎皎，照我罗床帏。 忧愁不能寐，揽衣起徘徊。
```
```
客行虽云乐，不如早旋归。 出户独彷徨，愁思当告谁？ 引领还入房，泪下沾裳衣。
```

[汉] 汉无名氏 《古诗十九首》
```
冉冉孤生竹，结根泰山阿。 与君为新婚，菟丝附女萝。
```
```
菟丝生有时，夫妇会有宜。 千里远结婚，悠悠隔山陂。 思君令人老，轩车来何迟！ 伤彼蕙兰花，含英扬光辉。 过时而不采，将随秋草萎。 君亮执高节，贱妾亦何为！
```

[汉] 汉无名氏 《古诗十九首》
```
生年不满百， 常怀千岁忧。
```
```
昼短苦夜长， 何不秉烛游！ 为乐当及时， 何能待来兹？ 愚者爱惜费， 但为後世嗤。 仙人王子乔， 难可与等期。
```

[汉] 汉无名氏 《古诗十九首》
```
庭中有奇树，绿叶发华滋。 攀条折其荣，将以遗所思。
```
```
馨香盈怀袖，路远莫致之。 此物何足贵，但感别经时。
```

[汉] 汉无名氏 《饮马长城窟行》
```
青青河畔草，绵绵思远道。 远道不可思，宿昔梦见之。
```
```
梦见在我傍，忽觉在他乡。 他乡各异县，辗转不相见。 枯桑知天风，海水知天寒。 入门各自媚，谁肯相为言。 客从远方来，遗我双鲤鱼。 呼儿烹鲤鱼，中有尺素书。 长跪读素书，书中竟何如。 上言加餐食，下言长相忆。
```

[汉] 汉无名氏 《怨歌行》
```
新裂齐纨素，鲜洁如霜雪。 裁为合欢扇，团团似明月。
```
```
出入君怀袖，动摇微风发。 常恐秋节至，凉飚夺炎热。 弃捐箧笥中，恩情中道绝。
```

[汉] 孔融 《杂诗》
```
岩岩钟山首， 赫赫炎天路。
```
```
高明曜云门， 远景灼寒素。 昂昂累世士， 结根在所固。 吕望老匹夫， 苟为因世故。 管仲小囚臣， 独能建功祚。 人生有何常， 但患年岁暮。 幸托不肖躯， 且当猛虎步。 安能苦一身， 与世同举厝。 由不慎小节， 庸夫笑我度。 吕望尚不希， 夷齐何足慕。
```

[汉] 刘细君 《悲秋歌》
```
吾家嫁我兮天一方， 远托异国兮乌孙王。
```
```
穹庐为室兮毡为墙， 以肉为食兮酪为浆。 居常土思兮心内伤， 愿为黄鹄兮归故乡。
```

[汉] 秦嘉 《赠妇》
```
人生譬朝露，居世多屯蹇。 忧艰常早至，欢会常苦晚。
```
```
念当奉时役，去尔日遥远。 遣车迎子还，空往复空返。 省书情凄怆，临食不能饭。 独坐空房中，谁与相劝勉。 长夜不能眠，伏枕独展转。 忧来如循环，匪席不可卷。
```

[汉] 宋子侯 《董娇娆》
```
洛阳城东路，桃李生路旁。 花花自相对，叶叶自相当。
```
```
春风东北起，花叶正低昂。 不知谁家子，提笼行采桑。 纤手折其枝，花落何飘扬。 请谢彼姝子，何为见损伤。 高秋八九月，白露变为霜。 终年会飘堕，安得久馨香。 秋时自零落，春月复芬芳。 何如盛年去，欢爱永相忘。 吾欲竟此曲，此曲愁人肠。 归来酌美酒，挟瑟上高堂。
```

[魏晋] 曹操 《度关山》
```
天地间，人为贵。 立君牧民，为之轨则。
```
```
车辙马迹，经纬四极。 黜陟幽明，黎庶繁息。 於铄贤圣，总统邦域。 封建五爵，井田刑狱。 有燔丹书，无普赦赎。 皋陶甫侯，何有失职？ 嗟哉后世，改制易律。 劳民为君，役赋其力。 舜漆食器，畔者十国， 不及唐尧，采椽不斫。 世叹伯夷，欲以厉俗。 侈恶之大，俭为共德。 许由推让，岂有讼曲？ 兼爱尚同，疏者为戚。
```

[魏晋] 曹操 《苦寒行》
```
北上太行山，艰哉何巍巍！ 羊肠坂诘屈，车轮为之摧。
```
```
树木何萧瑟！北风声正悲。 熊罴对我蹲，虎豹夹路啼。 溪谷少人民，雪落何霏霏！ 延颈长叹息，远行多所怀。 我心何怫郁？思欲一东归。 水深桥梁绝，中路正徘徊。 迷惑失故路，薄暮无宿栖。 行行日已远，人马同时饥。 担囊行取薪，斧冰持作糜。 悲彼东山诗，悠悠使我哀。
```

[魏晋] 曹丕 《杂诗》
```
漫漫秋夜长，烈烈北风凉。 辗转不能寐，披衣起彷徨。
```
```
彷徨忽已久，白露沾我裳。 俯视清水波，仰看明月光。 天汉回西流，三五正纵横。 草虫鸣何悲，孤雁独南翔。 郁郁多悲思，绵绵思故乡。 愿飞安得翼，欲济河无梁。 向风长叹息，断绝我中肠。
```

[魏晋] 曹植 《送应氏》
```
步登北邙阪，遥望洛阳山。 洛阳何寂寞，宫室尽烧焚。
```
```
垣墙皆顿擗，荆棘上参天。 不见旧耆老，但睹新少年。 侧足无行径，荒畴不复田。 游子久不归，不识陌与阡。 中野何萧条，千里无人烟。 念我平常居，气结不能言。
```

[魏晋] 潘岳 《悼亡诗》
```
荏苒冬春谢，寒暑忽流易。 之子归穷泉，重壤永幽隔。
```
```
私怀谁克从？淹留亦何益。 黾勉恭朝命，回心反初役。 望庐思其人，入室想所历。 帏屏无仿佛，翰墨有余迹。 流芳未及歇，遗挂犹在壁。 怅恍如或存，回遑忡惊惕。 如彼翰林鸟，双栖一朝只。 如彼游川鱼，比目中路析。 春风缘隙来，晨溜承檐滴。 寝息何时忘，沉忧日盈积。 庶几有时衰，庄缶犹可击。
```

[魏晋] 阮籍 《咏怀》
```
独坐空堂上， 谁可与欢者？
```
```
出门临永路， 不见行车马。 登高望九州， 悠悠分旷野。 孤鸟西北飞， 离兽东南下。 日暮思亲友， 晤言用自写。
```

[魏晋] 阮籍 《咏怀》
```
二妃游江滨，逍遥顺风翔。 交甫怀环佩，婉娈有芬芳。
```
```
猗靡情欢爱，千载不相忘。 倾城迷下蔡，容好结中肠。 感激生忧思，萱草树兰房。 膏沐为谁施，其雨怨朝阳。 如何金石交，一旦更离伤！ 　
```

[魏晋] 阮籍 《咏怀》
```
嘉树下成蹊， 东园桃与李。
```
```
秋风吹飞藿， 零落从此始。 繁华有憔悴， 堂上生荆杞。 驱马舍之去， 去上西山趾。 一身不自保， 何况恋妻子。 凝霜被野草， 岁暮亦云已。
```

[魏晋] 阮籍 《咏怀》
```
驾言发魏都， 南向望吹台。
```
```
萧管有遗音， 梁王安在哉？ 战士食糟糠， 贤者处蒿莱。 歌舞曲未终， 秦兵已复来。 夹林非吾有， 朱宫生尘埃。 军败华阳下， 身竟为土灰。
```

[魏晋] 阮籍 《咏怀》
```
昔年十四五， 志尚好书诗。
```
```
被褐怀珠玉， 颜闵相与期。 开轩临四野， 登高望所思。 丘墓蔽山冈， 万代同一时。 千秋万岁后， 荣名安所之？ 乃悟羡门子， 噭噭今自嗤。
```

[魏晋] 阮籍 《咏怀》
```
炎光延万里， 洪川荡湍濑。
```
```
弯弓挂扶桑， 长剑倚天外。 泰山成砥砺， 黄河为裳带。 视彼庄周子， 荣枯何足赖？ 捐身弃中原， 乌鸢作患害。 岂若雄杰士， 功名从此大。
```

[魏晋] 阮籍 《咏怀》
```
灼灼西颓日， 余光照我衣。
```
```
回风吹四壁， 寒鸟相因依。 周周尚衔羽， 蛩蛩亦念饥。 如何当路子， 磬折忘所归。 岂为夸誉名， 憔悴使心悲。 宁与燕雀翔， 不随黄鹄飞。 黄鹄游四海， 中路将安归？
```

[魏晋] 陶渊明 《拟挽歌辞 其三》
```
荒草何茫茫，白杨亦萧萧。 严霜九月中，送我出远郊。
```
```
四面无人居，高坟正嶕峣。 马为仰天鸣，风为自萧条。 幽室一已闭，千年不复朝。 千年不复朝，贤达无奈何。 向来相送人，各自还其家。 亲戚或余悲，他人亦已歌。 死去何所道，托体同山阿。
```

[魏晋] 陶渊明 《杂诗 其二》
```
白日沦西阿[1]，素月出东岭。 遥遥万里辉，荡荡空中景[2]。
```
```
风来入房户，夜中枕席冷。 气变悟时易，不眠知夕永。 欲言无予和[3]，挥杯劝孤影[4]。 日月掷人去，有志不获骋[5]。 念此怀悲凄，终晓不能静。
```

[魏晋] 徐干 《室思》
```
峨峨高山首，悠悠万里道。 君去日已远，郁结令人老。
```
```
人生一世间，忽若暮春草。 时不可再得，何为自愁恼？ 每诵昔鸿恩，贱躯焉足保。
```

[魏晋] 徐干 《室思》
```
浮云何洋洋，愿因通我辞。 飘摇不可寄，徙倚徒相思。
```
```
人离皆复会，君独无返期。 自君之出矣，明镜暗不治。 思君如流水，何有穷已时。
```

[魏晋] 左思 《咏史》
```
皓天舒白日，灵景耀神州。 列宅紫宫里，飞宇若云浮。
```
```
峨峨高门内，蔼蔼皆王侯。 自非攀龙客，何为欻来游。 被褐出阊阖，高步追许由。 振衣千仞冈，濯足万里流。
```

[魏晋] 左思 《咏史》
```
荆轲饮燕市，酒酣气益震。 哀歌和渐离，谓若傍无人。
```
```
虽无壮士节，与世亦殊伦。 高眄邈四海，豪右何足陈。 贵者虽自贵，视之若埃尘。 贱者虽自贱，重之若千钧。
```

[魏晋] 左思 《咏史》
```
弱冠弄柔翰，卓荦观群书。 著论准过秦，作赋拟子虚。
```
```
边城苦鸣镝，羽檄飞京都。 虽非甲胄士，畴昔览穰苴。 长啸激清风，志若无东吴。 铅刀贵一割，梦想骋良图。 左眄澄江湘，右盼定羌胡。 功成不受爵，长揖归田庐。
```

[魏晋] 左思 《咏史》
```
郁郁涧底松，离离山上苗。 以彼径寸茎，荫此百尺条。
```
```
世胄蹑高位，英俊沉下僚。 地势使之然，由来非一朝。 金张藉旧业，七叶珥汉貂。 冯公岂不伟，白首不见招。
```

[南北朝] 鲍令晖 《古意赠今人》
```
寒乡无异服，毡褐代文练。 日月望君归，年年不解綖。
```
```
荆扬春早和，幽冀犹霜霰。 北寒妾已知，南心君不见。 谁为道辛苦？寄情双飞燕。 形迫杼煎丝，颜落风催电。 容华一朝尽，惟馀心不变。
```

[南北朝] 鲍照 《代出自蓟北门行》
```
羽檄起边亭，烽火入咸阳。 征师屯广武，分兵救朔方。
```
```
严秋筋竿劲，虏阵精且强。 天子按剑怒，使者遥相望。 雁行缘石径，鱼贯度飞梁。 箫鼓流汉思，旌甲被胡霜。 疾风冲塞起，沙砾自飘扬。 马毛缩如蝟，角弓不可张。 时危见臣节，世乱识忠良。 投躯报明主，身死为国殇。
```

[南北朝] 鲍照 《发后渚》
```
江上气早寒，仲秋始霜雪。 从军乏衣粮，方冬与家别。
```
```
萧条背乡心，凄怆清渚发。 凉埃晦平皋，飞潮隐修樾。 孤光独徘徊，空烟视升灭。 途随前峰远，意逐后云结。 华志分驰年，韶颜惨惊节。 推琴三起叹，声为君断绝。
```

[南北朝] 鲍照 《拟行路难》
```
奉君金卮之美酒，玳瑁玉匣之雕琴。 七彩芙蓉之羽帐，九华葡萄之锦衾。
```
```
红颜零落岁将暮，寒光宛转时欲沉。 愿君裁悲且减思，听我抵节行路吟。 不见柏梁铜雀上，宁闻古时清吹音。
```

[南北朝] 鲍照 《拟行路难》
```
璇闺玉墀上椒阁，文窗绣户垂绮幕。 中有一人字金兰，被服纤罗蕴芳藿。
```
```
春燕差迟风散梅，开帏对影弄禽爵。 含歌揽涕恒抱愁，人生几时得为乐。 宁作野中之双凫，不愿云间之别鹤。
```

[南北朝] 何逊 《扬州法曹梅花盛开》
```
兔园标物序，惊时最是梅。 衔霜当路发，映雪拟寒开。
```
```
枝横却月观，花绕凌风台。 朝洒长门泣，夕驻临邛杯。 应知早飘落，故逐上春来。
```

[南北朝] 刘昶 《断句》
```
白云满鄣来， 黄尘暗天起。
```
```
关山四面绝， 故乡几千里。
```

[南北朝] 南朝民歌 《子夜四时歌》
```
春林花多媚， 春鸟意多哀。
```
```
春风复多情， 吹我罗裳开。
```

[南北朝] 南朝民歌 《子夜四时歌》
```
自从别欢后， 叹音不绝响。
```
```
黄檗向春生， 苦心随日长。
```

[南北朝] 沈约 《夜夜曲》
```
河汉纵且横，北斗横复直。 星汉空如此，宁知心有忆？
```
```
孤灯暧不明，寒机晓犹织。 零泪向谁道，鸡鸣徒叹息。
```

[南北朝] 汤惠休 《杨花曲》
```
葳蕤华结情，婉转风含思。 掩涕守春心，折兰还自遗。
```
```
江南相思引，多叹不成音。 黄鹤西北去，衔我千里心。 深堤下生草，高城上入云。 春人心生思，思心常为君。
```

[南北朝] 陶宏景 《诏问山中何所有赋诗以答》
```
山中何所有， 岭上多白云。
```
```
只可自怡悦， 不堪持赠君。
```

[南北朝] 王籍 《入若耶溪》
```
艅艎何泛泛，空水共悠悠。 阴霞生远岫，阳景逐回流。
```
```
蝉噪林逾静，鸟鸣山更幽。 此地动归念，长年悲倦游。
```

[南北朝] 吴均 《酬别江主簿屯骑》
```
有客告将离， 赠言重兰蕙。
```
```
泛舟当泛济， 结交当结桂。 济水有清源， 桂树多芳根。 毛公与朱亥， 俱在信陵门。 赵瑟凤凰柱， 吴醥金罍樽。 我有北山志， 留连为报恩。 夫君皆逸翮， 抟景复凌骞。 白云间海树， 秋日暗平原。 寒虫鸣趯趯， 落叶飞翻翻。 何用赠分手， 自有北堂萱。
```

[南北朝] 吴均 《答柳恽》
```
清晨发陇西，日暮飞狐谷。 秋月照层岭，寒风扫高木。
```
```
雾露夜侵衣，关山晓催轴。 君去欲何之，参差间原陆。 一见终无缘，怀悲空满目。
```

[南北朝] 萧悫 《秋思》
```
清波收潦日，华林鸣籁初。 芙蓉露下落，杨柳月中疏。
```
```
燕帏缃绮被，赵带流黄裾。 相思阻音息，结梦感离居。
```

[南北朝] 谢灵运 《登江中孤屿》
```
江南倦历览，江北旷周旋。 怀新道转迥，寻异景不延。
```
```
乱流趋孤屿，孤屿媚中川。 云日相晖映，空水共澄鲜。 表灵物莫赏，蕴真谁为传。 想象昆山姿，缅邈区中缘。 始信安期术，得尽养生年。
```

[南北朝] 谢灵运 《七里濑》
```
羁心积秋晨，晨积展游眺。 孤客伤逝湍，徒旅苦奔峭。
```
```
石浅水潺湲，日落山照曜。 荒林纷沃若，哀禽相叫啸。 遭物悼迁斥，存期得要妙。 既秉上皇心，岂屑末代诮。 目睹严子濑，想属任公钓。 谁谓古今殊，异代可同调。
```

[南北朝] 谢灵运 《石门岩上宿（夜宿石门）》
```
朝搴苑中兰，畏彼霜下歇。 暝还云际宿，弄此石上月。
```
```
鸟鸣识夜栖，木落知风发。 异音同至听，殊响俱清越。 妙物莫为赏，芳醑谁与伐。 美人竟不来，阳阿徒晞发。
```

[南北朝] 谢朓 《落日怅望》
```
昧旦多纷喧， 日晏未遑舍。
```
```
落日余清阴， 高枕东窗下。 寒槐渐如束， 秋菊行当把。 借问此何时， 凉风怀朔马。 已伤归暮客， 复思离居者。 情嗜幸非多， 案牍偏为寡。 既乏琅邪政， 方憩洛阳社。
```

[南北朝] 谢朓 《王孙游》
```
绿草蔓如丝， 杂树红英发。
```
```
无论君不归， 君归芳已歇。
```

[南北朝] 谢朓 《之宣城郡出新林浦向板桥》
```
江路西南永，归流东北骛。 天际识归舟，云中辨江树。
```
```
旅思倦摇摇，孤游昔已屡。 既欢怀禄情，复协沧洲趣。 嚣尘自兹隔，赏心于此遇。 虽无玄豹姿，终隐南山雾。
```

[南北朝] 谢庄 《怀园引》
```
鸿飞从万里， 飞飞河岱起。
```
```
辛勤越霜雾， 联翩溯江汜。 去旧国，违旧乡， 旧山旧海悠且长。 回首瞻东路， 延翮向秋方。 登楚都，入楚关， 楚地萧瑟楚山寒。 岁去冰未已， 春来雁不还。 风肃幌兮露濡庭， 汉水初绿柳叶青。 朱光蔼蔼云英英， 离禽喈喈又晨鸣。 菊有秀兮松有蕤， 忧来年去容发衰。 流阴逝景不可追， 临堂危坐怅欲悲。 轩鸟池鹤恋阶墀， 岂忘河渚捐江湄。 试托意兮向芳荪， 心绵绵兮属荒樊。 想绿苹兮既冒沼， 念幽兰兮已盈园。 夭桃晨暮发， 春莺旦夕喧。 青苔芜石路， 宿草尘蓬门。 邅吾游夫鄢郢， 路修远以萦纡。 羌故园之在目， 江与汉之不可逾。 目还流而附音， 候归烟而托书。 还流兮潺湲， 归烟容裔去不旋。 念卫风于河广， 怀邶诗于毖泉。 汉女悲而歌飞鹄， 楚客伤而奏南弦。 或巢阳而望越， 亦依阴而慕燕。 咏零雨而卒岁， 吟秋风以永年。
```

[南北朝] 徐陵 《关山月》
```
关山三五月，客子忆秦川。 思妇高楼上，当窗应未眠。
```
```
星旗映疏勒，云陈上祈连。 战气今如此，从军复几年。
```
